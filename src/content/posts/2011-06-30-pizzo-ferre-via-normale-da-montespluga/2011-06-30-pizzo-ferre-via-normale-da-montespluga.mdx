---
title: "Pizzo Ferrè 3103m"
description: "Salita al Pizzo Ferrè per la via normale con partenza da Montespluga pasando per il Bivacco Cecchini"
date: "2011-07-01T00:00"
slug: "alpinismo/2011/07/01/pizzo-ferre-via-normale-da-montespluga"
category:
  - "Alpinismo"
tags:
  - "ferrè"
  - "montespluga"
  - "chiavenna"
  - "spluga"
cover:
  src: "./cover.avif"
  alt: "Sulla cresta del Pizzo Ferrè"
  width: 2560
  height: 1440
gallery:
  - src: "./gallery-0.avif"
    alt: "Montespluga"
    width: 1024
    height: 683
  - src: "./gallery-1.avif"
    alt: "Quasi al bivacco"
    width: 1024
    height: 768
  - src: "./gallery-2.avif"
    alt: "Colletto"
    width: 1024
    height: 683
  - src: "./gallery-3.avif"
    alt: "Sulla cresta finale del Ferrè"
    width: 1024
    height: 768
  - src: "./gallery-4.avif"
    alt: "Ghiacciaio"
    width: 768
    height: 1024
  - src: "./gallery-5.avif"
    alt: "Sulla cresta del Pizzo Ferrè"
    width: 2560
    height: 1440
  - src: "./gallery-6.avif"
    alt: "Bivacco Cecchini"
    width: 1024
    height: 683
location:
  lat: 46.462005
  lon: 9.279053
---

Ci siamo dati un obiettivo, quello di salire le principali cime della **Val Spluga** e quindi solita levataccia per essere alle 7,30 al parcheggio di **Montespluga.** Mattinata serena ma fa veramente freddo, appena un +5°C con vento teso da NW.

Adeguatamente equipaggiati, attrezzati con casco imbrago ramponi picozza corda 9 mm 60 m moschettoni e cordini, cominciamo a camminare io, mio padre e il suo amico Sergio.

Percorriamo in lenta salita la **Val Loga** seguendo il sentiero ben tracciato e segnalato con bolli e ometti, fino alla rampa che ci porta al **Bivacco Val Loga ex Cecchini** posto su un dosso a 2773 m. Il bivacco è stato ristrutturate nel 2009 ed è un vero gioiello. Struttura in pietra con interni in legno, gas fornello lavandino pannello solare per l’illuminazione notturna acqua nelle vicinanze e comodi nove letti a castello. C’è da sperare solo nella buona educazione di tutti per conservarlo in questo stato.

Ritorniamo un cinquantina di metri più sotto per prendere la traccia e seguire gli ometti che ci fanno attraversare a mezza costa, appena sopra dei laghetti ancora parzialmente ghiacciati. Puntiamo verso il piano di neve all’inizio della **Vedretta del Ferrè**. La stagione invernale è stata povera di precipitazioni, per cui non c’è molta neve e le pietre affiorano in continuazione.

Messo piede sulla vedretta calziamo i ramponi, mettiamo l’imbrago, ci leghiamo e prima diritti e poi con qualche zig zag puntiamo alla evidente **Sella del Ferrè a quota 2922 m.** La giornata è splendida, il vento è leggermente calato, procediamo velocemente e arrivati alla sella lasciamo i ramponi e le picozze per affrontare la cresta che ci porterà in vetta.

La cresta NNW è leggermente affilata, un poco esposta su entrambi i versanti, ma la si percorre senza grosse difficoltà. La roccia è generalmente buona, ma gli appigli o gli appoggi vengono sempre verificati con attenzione. Procediamo di conserva con qualche saliscendi ed eccoci in vetta a toccare la croce del **Pizzo Ferrè quota 3105 m.**

Foto di rito e poi rientro fino a Montespluga. Qui spuntino al punto di ristoro vista lago, che offre non solo piatti caldi tipici e panini, ma anche una **deliziosa pizza**, ve la consiglio! Bella ascensione per l’ambiente, per la via su ghiacciaio e su roccia per un’arrampicata di II°+ e valutazione complessiva PD.

Le vie che piacciono a me!