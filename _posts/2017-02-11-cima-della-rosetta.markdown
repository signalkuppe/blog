---
layout: post
title: "Cima della Rosetta"
date: 2017-02-11
description: "Scialpinismo alla Cima della Rosetta per il Bar Bianco e discesa per i prati di Mellarolo"
categories: scialpinismo
tags: scialpinismo valgerola rosetta
caption: "Alba sulla Valtellina"
flickr: 72157678971735411
map: 46.090496,9.517864
gps: true
---

Venerdì sera ore diciotto, squilla whatsapp, è il Nibi: *"domani rosettona intelligente ad orario antelucano per anticipare i tritatori di polvere"*. Ma certo che si, impossibile mancare! Alle 6:10 Ci troviamo al Dolce Forno, prepariamo le macchine e saliamo verso Rasura. C'è trepidazione, il **Nibi** è in ansia: *"Qui ci giochiamo la stagione caro mio, oggi o mai più!"*. Per l'occasione ha portato un prototipo di downskis da **120mm** al centro, roba seria! 

Parcheggiamo lungo la strada e iniziamo la salita praticamente al buio, non c'è nessuno, per ora tutto tranquillo. Il **Puntel** si mette subito a **tracciare** in modo selvaggio: tornanti solo dove strettamente necessario, per il resto dritto per dritto, bisogna fare selezione! 

Nel frattempo **l'alba si infiamma** regalandoci uno spettacolo meraviglioso. Il Nibi si alterna al vertice, mitigando leggermente la traccia assassina. Gli altri, me compreso arrancano e cercano di non mollare, di passare in testa non se ne parla, **ritmo impossibile** per noi oggi. Al Bar Bianco ancora primi, nessuna traccia delle **temute tutine.** Non c'è tempo per riposare, si procede a testa bassa. Nel boschetto sotto la cima mollo, non ne ho più, Puntel e il Nibi sono scattati dopo aver visto i primi inseguitori più in basso. 

Ci fermiamo prima della vetta per non perdere tempo, cambio di assetto e via a **sverginare il pendio.** E' il paradiso: **50cm di neve fresca** con sotto un buon fondo, non si può chiedere di meglio! Due ore e trenta di fatica per 10 minuti di gloria. Ovviamente si ripella, i **tritatori** sono arrivati ma c'è spazio per un'altra bella discesa, stavolta da sotto la vetta.

Ma non è finita qui, il Nibi ha in serbo un'altra sopresa. **Discesa sul letame** per i prati di Mellarolo! Detta così non sembra invitante ma è stata una figata pazzesca! 20cm di neve fresca sopra il prato, ad ogni curva lasciamo dietro di noi una **derapata** marrone. La giornata finisce lungo la strada per Rasura, dove veniamo recuperati dal nostro compagno di gita. Momenti indescrivibili nella magica orobia! 