---
layout: post
title:  "Pizzo Tambò 3279m"
date:   2012-06-02
description: "Salita al Pizzo Tambò per la via normale dal Passo dello Spluga"
categories: alpinismo
tags: spluga passo tambò pizzo
caption: "Panorama dalla vetta del Pizzo Tambò"
flickr: 72157630026824916
map: 46°29’49.46",9°17’0.21"
---

Come sempre cerchiamo le condizioni meteo migliori per un’ascensione. Quindi eccoci alle 7,30 al **Passo dello Spluga m 2114** con un bel sole e temperatura vicina allo zero. Dovremmo trovare la neve, caduta lo scorso maggio, abbastanza dura e quindi non sprofondare troppo. Iniziamo la salita prendendo la traccia di sentiero che parte dietro la casermetta della Guardia di Finanza  e che si innalza su dossi in direzione OSO verso la cima del **Pizzo Tambò 3279 m**, che vediamo diritta davanti a noi.

A circa quota 2450 m troviamo uno strato di neve continua, delizia per i molti scialpinisti che ci seguono o che ci precedono, ma abbastanza dura e quindi procediamo senza fatica. Per sicurezza ci siamo portati l’attrezzatura: picozza, ramponi, imbrago e cordino, ma non ne avremo bisogno. Percorriamo sempre nella stessa direzione guadagnando progressivamente quota, fino ad un punto vicino alla sommità della cresta di OSO a circa 3050 m.

Ci fermiamo un attimo per ammirare i laghetti glaciali sottostanti, racchiusi fra rocce levigate e pietraie. A vederli sembrano laghi di metano liquido di pianeti alieni. Mio padre ha il ricordo di quando fece nel 1964 la sua prima ascensione al Tambò e che allora esisteva un ghiacciaio simile all’attuale **Vedretta del Ferrè**. Altri tempi e condizioni climatiche.

Noi a questo punto attraversiamo a mezza costa, sempre su neve, un valletta prima in leggera discesa e poi in salita fino a guadagnare la sella da cui parte uno scivolo di neve che ci conduce all’ultimo tratto di cresta. Questa parte, di rocce ora compatte, ora rotte e segnalata da ometti, ricorda il tratto terminale del **Pizzo Scalino**.

La salita non risulta difficile, ma sempre da fare con attenzione. Una distrazione potrebbe risultare fatale come sempre in montagna. Arriviamo a posare i piedi sulla cima ed a toccare la croce del **Pizzo Tambò a quota 3279 m.**

Abbiamo raggiunto il nostro secondo traguardo dell’obiettivo di salire le cime maggiori della **Valle Spluga**.
Ci mancano ancora **il Pizzo Suretta, il Pizzo Emet, il Pizzo Stella ed il Pizzo Quadro**.

Tradizione vuole pane e salamino, frutta secca, biscotti e the caldo. Poi a palla con lunghe scivolate fino al Passo.
