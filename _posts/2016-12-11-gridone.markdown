---
layout: post
title: "Gridone"
date: 2016-12-11
description: "Relazione della salita al Gridone con partenza da Mergugno nel comune di Brissago"
categories: escursionismo
tags: ticino gridone lago maggiore
caption: "Verso la vetta del Pizzo di Claro"
flickr: 72157676571465880
gps: true
map: 46.123332,8.648039
---

Finalmente in vetta al **Gridone** dopo ben due tentativi andati a vuoto. La prima volta per troppa neve, la seconda per via del maltempo. Anche quest’anno un Dicembre secco con **alta pressione** costante, è possibile quindi allungare il **periodo escursionistico** facendo solo un pò attenzione al ghiaccio nei versanti in ombra. Da **Brissago** saliamo in macchina, lungo una strada molto stretta, fino ad un parcheggio nei pressi di una fontana in località **Mergugno,** dove inizia la nostra escursione. La prima parte si svolge in un bellissimo bosco di **faggi** e termina in un'ampia radura, ricca di Maggiociondoli, chiamata *"il Pislone".*

Il sentiero prosegue lungo comodi tornanti fino al scenografico **Rifugio Al Legn,** un bellissimo balcone a picco sul Lago Maggiore ricco di ogni comfort. Da qui, dopo una breve salita, tagliamo a mezzacosta fino alla **Bocchetta di Valle,** dove diventa visibile la nostra meta. Fa caldo, **l'inversione termica** regna sovrana: siamo passati dai -5°C del fondovalle ticinese ai +10°C del versante esposto al sole; ormai Dicembre è diventato un mese autunnale a ttti gli effetti! La salita qui si fa più ripida e punta un'evidente **sella** che permette di guadagnare la cresta finale. 

La neve è dura e compatta, ma riusciamo a salire lo stesso in scarpe da trail. La **cresta finale è lunga** e non va sottovalutata in presenza di neve, specialmente il tratto dopo il grande pluviometro. Vetta estremamente panoramica, la vista spazia dal Monviso fino alla Grigne. Ritorniamo lungo i nostri passi fino alla sella dove decidiamo di calzare i **ramponcini** per evitare inutili tribolamenti. Il resto della discesa prosegue rapida e senza intoppi, impreziosita dalle calde luci del tramonto ormai imminente.

Un'escursione favolosa, è il *"Bregagno del Lago Maggiore"*, imperdibile. Nei mesi autunnali da il meglio di sé, ma conviene sicuramente portarsi dietro la giusta attrezzatura per affrontare in sicurezza i tratti più impegnativi. Merita sicuramente passare una notte al rifugio, tenuto in maniera impeccabile come la maggior parte delle capanne ticinesi.