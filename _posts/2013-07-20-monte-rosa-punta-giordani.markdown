---
layout: post
title:  "Monte Rosa, Punta Giordani 4046m"
date:   2013-07-20
description: "Via normale alla Punta Giordani dall'arrivo della funivia di Punta Indren, Monte Rosa"
categories: alpinismo
tags: punta giordani via normale indren monte rosa
caption: "A pochi metri dalla Giordani"
flickr: 72157640287780346
map: 45°54'20.32",7°52'4.97"
---


Sfruttiamo una finestra di bel tempo per salire, un sabato, la **Punta Giordani e la Piramide Vincent**. Solita partenza antelucana per essere a **Gressoney La Trinitè località Staffal** alle 7,30 e poter prendere la prima corsa della cabinovia per l'**Alpe Gabiet**, proseguire con quella per il **Passo dei Salati** e prendere la funivia che ci lascerà al margine meridionale del **Ghiacciaio d'Indren** a quota 3240 m. Questa volta siamo in tre. Io, mio padre e lo **Stefano** che ci ha preso gusto con i quattromila. L'obiettivo è quello di salire la **Punta Giordani** per poi traversare sotto la parete SSE della **Piramide Vincent** e raggiungerne la cima percorrendo la cresta O.

Ben attrezzati e legati ci dirigiamo a N sul **Ghiacciaio d'Indren**, lasciando a destra la traccia che sale al **Rifugio Città di Mantova 3470 m**  e al **Rigugio Gnifetti 3611 m**. La traccia si fa subito ripida ed è addolcita da qualche zig zag fin sotto la serraccata di quota 3750 circa. La neve è ottima e, con una temperatura attorno allo zero, non sprofondiamo più di tanto  nonostante il mezzo metro che ha messo giù tre giorni fa. Le abbondanti nevicate invernali e primaverili coprono totalmente i crepacci. Solo si intravede la piccola crepa della terminale che si passa in totale relax.

Sempre dritti traguardiamo le roccette delle cima ed arriviamo a toccare la cresta con il suo baratro che guarda a NNE sul **Ghiacciaio delle Piode**. Breve passaggino su roccia e siamo in vetta a toccare la Madonnina della **Cima Giordani 4046 m**. Complimenti e felicitazioni a tutti noi, foto di rito sulla corona di cime del **Monte Rosa**, breve spuntino e poi lasciamo il posto ad altri salitori.

Il colpo d'occhio è veramente impressionante da questa cima. Le pareti e gli strapiombi della **Punta Gnifetti 4556 m, la mia adorata Signalkuppe, della Punta Parrot 4436 m, della Ludwigshoehe 4342 m e del Corno Nero 4322 m** ci portano a panorami hymalaiani.

Tornati sul ghiacciaio, ci dirigiamo verso la **cresta O della Piramide Vincent**. Percorriamo un breve tratto del traverso, ma un improvviso aumento della temperatura smuove inquietanti slavine sopra di noi. La neve abbondante, caduta di recente, non si è ancora assestata ed il pericolo di essere travolti è ben presente.  Il tempo poi sta cambiando, cosa prevista ma non così presto, ed il vento da S ci porta nuvoloni dalla **Val Sesia**. Decidiamo di lasciar perdere e di ritornare sulla traccia di salita che con goduriose scivolate ci fa rientrare alla stazione della funivia.