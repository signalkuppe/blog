---
layout: post
title: "Piz Surgonda"
date: 2018-03-04
description: "Scialpinismo al Piz Surgonda con partenza dalla località La Veduta presso lo Julier Pass"
categories: scialpinismo
tags: scialpinismo svizzera engadina
caption: La cresta del Surgonda
flickr: 72157691197667382
gps: true
map: 46.509652,9.717709
crop: x_1200
---

Si torna allo **Julier,** dopo il tentativo fallito per maltempo una settimana prima. Siamo io, Pietro e Gabriele: oggi sarà dura stare dietro a questi qua! Come al solito non troviamo posteggio e siamo costretti a parcheggiare all'Ospizio. Scendiamo a piedi fino alla partenza due tornanti più sotto. La temperatura è quella classica da Julier, ovvero -11°C. Come al solito dopo pochi metri si è già sotto il sole e si sta bene in gilè.

Al bivio per il **Piz Campagnung** prendiamo una vallettina sulla destra, lasciando sulla sinistra la traccia che sale alla **Fuorcla d'Agnel.** La salita è molto dolce, inaspettatamente c'è anche poca gente. Sono già stato tante volte in questa zona, ma i paesaggi meritano sempre, ampi spazi aperti e tante valli perfette per lo scialpinismo.

Con due ampi tornanti superiamo il **pendio finale** e arriviamo al colletto. Qui veniamo investiti da una bufera di vento, ci copriamo in fretta e studiamo la cresta. Neve durissima, optiamo per i **rampanti.** Stiamo alla sinistra di un primo saltino di roccia, passando sul versante meridionale. Qui due svizzeri rinunciano e tornano indietro. Cresta non difficile ma che richiede attenzione, soprattutto alle **cornici** sul versante nord.

Non c'è una nuvola, panorama eccezionale in ogni direzione. Il vento non molla e siamo costretti a sendere in fretta. **Prima curve delicate,** c'è poco spazio e qualche roccia affiorante. Senza tornare al colletto tagliamo con un lungo traverso il pendio finale per poi regalarci qualche curva. La neve non è eccezionale, farina pesante, abbastanza faticosa da sciare ma onestamente c'è di peggio!

In basso la situazione peggiora, la neve sembra cemento, ormai è **sopravvivenza** fino al parcheggio. Lascio gli sci e lo zaino e vado a riprendere la macchina più in alto. Bellissima giornata, la salita è molto bella, facile nella prima parte con la sola cresta finale che richiede qualche accortezza in più. Se si vuole arrivare sci in vetta direi che la difficioltà è **BS.**