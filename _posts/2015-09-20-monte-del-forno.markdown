---
layout: post
title: "Monte Del Forno"
date: 2015-09-20
description: "Relazione della salita al Monte Del Forno con traccia gps da Chiareggio per il Passo del Forno"
categories: alpinismo
tags: valmalenco chiareggio  
caption: "Sulla vetta del Monte Del Forno"
flickr: 72157659059910555
gps: true
map: 46.338247,9.724761
---

Gita in **Valmalenco** per effettuare i rilievi fotografici del **Ghiacciaio di Valbona.** Partiamo alle 5 da Desio alla volta di **Chiareggio** dove parcheggiamo alla fine della strada asfaltata in località Pian del Lupo: solito dilemma, scarponi o scarpette? Optiamo per le scarpette, confidenti che la poca neve verrà subito fusa in giornata. Il sentiero sale dapprima in un bellissimo bosco per poi raggiungere **l'Alpe Vezzeda** inferiore e quindi quella superiore, dove il panorama si apre sul Monte Sissone e la Cima di Rosso.

L'autunno si avvicina: la luce sta cambiando e i colori cominciano a scaldarsi, sta per iniziare la stagione che preferisco! Ci addentriamo in un bellissimo **bosco di larici** che risaliamo fino all'imbocco della Val Bona. Attraversiamo il torrente grazie ad un ponticello e iniziamo a risalire la valle sulla sua sinistra orografica puntando l'evidente **Passo del Forno.** Poco prima ci fermiamo alla **stazione fotografica 230** per le foto al Ghiacciaio strapazzato da questa torrida estate.

Arrivati al passo iniziamo la salita verso le vetta per roccette innevate e deboli tracce di sentiero, sempre ben segnalato dai **bollini** svizzeri. Arrivati alla base della perete indossiamo casco e imbrago per affrontare il breve tratto di **ferrata** che conduce alla vetta. Tutto molto semplice, in breve tempo tocchiamo i 3210m del Monte Del Forno.

**Panorama che si apre** verso l'Engadina, il Ghiacciaio del Forno e il Bernina. Scendiamo in fretta per raggiungere la seconda postazione fotografica. Per raggiungerla dobbiamo perdere 100m di quota seguendo per un tratto il sentiero che conduce al **Passo del Muretto.** Dopo una grande ravanata tra blocchi più o meno stabili, arriviamo alla postazione e riprendiamo il ghiacciaio anche da questa posizione. Recuperiamo il dislivello perso e, raggiunta la sella, **svalichiamo** per tornare sul sentiero che ci riporta in breve al passo del Forno. Da qui, senza più soste, scendiamo a Chiareggio.

Un'escursione molto scenografica dal notevole dislivello (1600m): il tratto finale è semplice, può essere effettuato anche senza kit da ferrata, il casco invece è consigliato!