---
layout: post
title: "Cima della Bianca"
date: 2018-06-02
description: "Salita alla Cima della Bianca con partenza da Pradasca (Campo Blenio) per la Capanna Bovarina e la Val D’Inferno"
categories: escursionismo
tags: ticino lucomagno
caption: "La Val d’Inferno"
flickr: 72157697056857444
gps: true
map: 46.572353,8.861919
crop: x_500
---


Voglio provare un’uscita senza sci tanto per allenare un po' la gamba in previsione delle ascensioni estive e nello stesso tempo andare a esplorare aree alpine ancora a me sconosciute. Puntiamo allora alla zona del **Passo Lucomagno** in Svizzera. Il rialzo delle temperature mi costringe a scegliere un itinerario il più possibile **esposto a sud** e quindi con assenza di neve almeno alle basse quote. Google Earth dice allora **Cima della Bianca** in Val di Campo da Pradasca (Campo Blenio).

<figure>
    <img src="https://farm2.staticflickr.com/1726/42565008951_edd2d2057a_c.jpg" alt="Salendo alla Capanna Bovarina" /> 
    <figcaption>Salendo alla Capanna Bovarina</figcaption>
</figure>

## Partenza da Pradasca

In compagnia dei soliti vecchietti: mio padre, Sergio e Angelo, alle 8 del mattino partiamo dal parcheggio posto a quota 1710 m al termine della strada asfaltata, ma stretta, che parte da **Campo Blenio** e arriva in **località Pradasca**. In poco più di mezzora arriviamo alla **Capanna Bovarina UTOE**, chiusa purtroppo, per prendere in direzione N le indicazioni Lago Retico e Pass Cristallina seguendo una sterrata che porta ad un alpeggio a quota 1993 m. 

Qui lasciamo il sentiero e pieghiamo a WNW per seguire una labile traccia che punta alla quota 2466 riportata su <a href="https://map.geo.admin.ch">https://map.geo.admin.ch</a>. Fortunatamente si viene aiutati da radi paletti con l'estremità colorate da sbiadite strisce bianche e rosse. In pratica stiamo seguendo il sentiero che porta al **Pass Casatcha** lungo la **Val d'Inferno.** Cominciamo a camminare su belle lingue di neve spessa e, fortunatamente, compatta lungo la cresta di un dosso fino alla quota di circa 2550 m. 

<figure>
    <img src="https://farm2.staticflickr.com/1721/41842875084_5d78fd4941_c.jpg" alt="I Dossi in direzione del Pass Casatcha" /> 
    <figcaption>I Dossi in direzione del Pass Casatcha</figcaption>
</figure>

## Il Ripido pendio finale

Qui lasciamo la traccia per il passo e **pieghiamo decisamente a N** per salire, senza percorso obbligato per neve, tratti di **sfasciumi** e roccette, lungo il ripido versante S dell'anticima della nostra meta. La salita è assai faticosa ma il panorama che si allarga ricompensa ampiamente lo sforzo; orrida però la visione della cima mozza dello Scopì! Giunti a una specie di crestina nevosa la percorriamo fin sotto l'anticima per poi scendere per sfasciumi ad un colletto e risalire, fra chiazze di neve e massi, fino alla vetta della nostra **Cima della Bianca** 2893m.

Perfetta solitudine, ambiente selvaggio, con valli e monti ancora abbondantemente coperti di neve. A S giganteggia l'Adula, la cima più alta del Ticino, mentre a W si vedono il Piz Medel ed il Piz Terri, da salire, con sotto la gigantesca diga del Luzzone. 

## Scendiamo

Foto di rito e poi giù a picco con **lunghe scivolate** sulla neve, lasciando leggermente a destra il percorso di salita, in direzione E per una conca con laghetto, piegando poi a SE evitando i canali più ripidi e le balze rocciose. Cartina in mano a leggere le curve di livello per non correre rischi in un ambiente totalmente sconosciuto.

Fortunatamente il tempo ha retto, **graupeln per dieci minuti** appena sotto la vetta in discesa, ma nessun temporale strutturato. Ambiente severo e selvaggio, decisamente poco battuto, non abbiamo incontrato anima viva solo carcasse di camosci travolti dalle numerose valanghe. Percorso che ben si presta anche allo scialpinismo.
