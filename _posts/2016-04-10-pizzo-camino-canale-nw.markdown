---
layout: post
title: "Pizzo Camino canale nord ovest"
date: 2016-04-10
description: "Realazione della salita al Pizzo Camino con partenza da Schilpario per la variante del canale NW"
categories: alpinismo
tags: orobie neve canale
caption: "Sotto la vetta del Pizzo Camino"
flickr: 72157667253401845
gps: true
map: 45.981778,10.177607
---

Questa bella cima era già nei nostri piani da diverso tempo. Partenza anticipata alle 5 da Lissone per cercare di trovare un **buon rigelo**. Arriviamo presto nella desolata **Schilpario** dove lasciamo la macchina nei pressi di un comodo parcheggio, punto di partenza della nostra salita: siamo io, mio papà e Stefano.

L'inizio non promette bene: una bella e ripida strada **forestale cementata,** l'ideale per i nostri scarponi rigidi. Per fortuna si alternano tratti di sterrato e in breve raggiungiamo la **Malga bassa di Voia**. Le tracce qui si interrompono, non è facile trovare il percorso. Dopo qualche tentativo andato a vuoto troviamo dei **bolli rossi e bianchi** e ripendiamo a salire con decisione.

Il sentiero rimane sulla **destra orografica del torrente:** seguiamo la valletta fino ad una brusca svolta verso sinistra segnalata da una grossa freccia rossa. La neve è portante, e procediamo spediti, forse oggi niente ravanata! Usciti dal bosco, per ripidi pendii guadagniamo il **Passo di Cornabusa.** Curioso vedere come i cartelli indicatori continuino ad indicare sempre 2h per il Pizzo Camino!

Dal passo, un **lungo traverso** ci porta alla base dello **scivolo ovest.** Neve perfetta, saliamo bene anche senza ramponi. La nostra intenzione è di percorrere il **canalino NW,** una variante della normale. Saliamo troppo e ci accorgiamo di essere sulla normale, quindi scendiamo di qualche metro e troviamo l'attacco. In pratica è il canale precedente a quello classico di salita, che sale parallelo a quest'ultimo. **Pendenze sui 45°** tranne l'ultimo tratto dove forse raggiunge i 50°(a volte scoperto), facile e divertente.

Uscita su una **cengia molto scenografica** al cospetto di ripide pareti calcaree. Da qui proseguiamo sulla sinistra in direzione E-NE sul versante meridionale per un traverso, reso **insidioso** dalla roccia friabile e dalla neve ormai cotta dal sole: è forse questo il tratto più delicato della salita. Per ripidi prati misti a roccette (bolli blu) raggiungiamo mio papà in vetta, salito dalla normale.

Foto di rito e poi discesa per la normale con neve ancora dignitosa e senza grossi sfondoni. Montagna molto bella e selvaggia, con **scenari orobici** di prim'ordine!