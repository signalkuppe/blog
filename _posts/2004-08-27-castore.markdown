---
layout: post
title: "Castore 4221m"
date: 2004-08-27
description: "Relazione della salita alla Punta Castore, Monte Rosa"
categories: alpinismo
tags: 4000m rosa vda 
caption: "Sulla cresta del Castore"
flickr: 72157600034084420
map: 45°55'14.81"N, 7°47'36.04"E
---

Quest'anno è partita la collezione dei 4000. Dopo l'esordio con il facile **Breithorn Occidentale 4165m** di metà agosto, tento il Castore. Bell'approccio al **Rifugio Quintino Sella 3858m** partendo dal **Colle della Bettaforca 2727m** cui siamo arrivati con due comode tratte di funivia/seggiovia. Il Rifugio è veramente confortevole ed in bellissima posizione con vista su tutto il versante S del **Monre Rosa** e la Pianura Padana. Cena molto buona, foto notturne e poi in branda.

Notte tranquilla grazie anche al non eccessivo affollamento del Rifugio. Solita partenza notturna e dopo i preparativi di rito, via su per il **Ghiacciaio del Felik**. Dieci centimetri di neve fresca rendono piacevole anche la salita del ripido traverso che, con qualche zig zag, porta al **Colle di Felik a quota 4061m**.

Il sole ci illumina al colle e preannuncia una giornata splendida anche se freddina e ventosa. Dal colle inizia la cresta che in direzione W con alcuni saliscendi ci porterà fino in vetta. La cresta è splendida e si può percorrere con attenzione certo, ma in assoluta tranquillità, dal momento che non è mai eccessivamente affilata. La vista degli scivoli dei versanti S e N che precipitano verso i sottostanti ghiacciai assicurano un tocco di adrenalina in più.

Percorriamo gli ultimi metri belli carichi ed eccoci in cima al **Castore 4221m**.  Panorama fantastico a trecentosessanta gradio. Verso E la cresta spartiacque che porta dai **Lyskamm** fino alla **Dufour**, a W quella che dal **Polluce**, passando per i **Breithorn**, arriva fino al **Cervino** ed a N le cime svizzere della **Corona Imperiale**.

Cosa volere di più. Rientro rapido fino al Rifugio ove ci godiamo una breve sosta ed un inaspettato incontro con la Guida Alpina e Fotografo **Davide Camisasca**.


