---
layout: post
title: "Chilchalphorn"
date: 2016-03-26
description: "Scialpinismo al Chilchalphorn con partenza da Hinterrhein dopo il passo del San Bernardino"
categories: scialpinismo
tags: svizzera scialpinismo
caption: "Dalla vetta del Chilchalphorn"
flickr: 72157666033713530
gps: true
map: 46.533161,9.154197
---

Gli amici del Cai di Seregno ci avevano consigliato questa **bella cima** a nord del **Passo del San Bernardino,** ed effettivamente non si sbagliavano. Arrivati a **Hinterrhein** cerchiamo un posto dove parcheggiare l'auto. La lasciamo in **centro paese** vicino ad una fontana, in realtà il parcheggio “ufficiale” degli scialpinisti è verso la fine del villaggio. Siamo io con gli sci e mio papà con le ciaspole. La giornata non promette bene, **vento forte** e nuvole in quota, decidiamo comunque di proseguire nella speranza che il tempo migliori durante la salita. Non siamo soli, la cima è molto gettonata, ci sono almeno altre 4/5 comitive, tutte con gli sci.

Saliamo senza un percorso preciso, passando vicino a **quattro fienili** posti uno in fila all'altro. Qui la neve non è molta, e comincia ad affiorare l'erba. Raggiunta la **Malga di Chilchalp** la neve aumenta e la nostra meta, con gli ampi pendii che portano alla vetta, appare ben visibile in direzione Ovest. Dopo poco mio papà decide di fermarsi, è in fase di rientro dopo una brutta influenza, meglio non forzare. Decido di proseguire visto che il **tempo sta migliorando** e con gli sci la discesa sarà rapida. Nell'ultimo tratto le pendenze aumentano, e **alcuni traversi** con neve farinosa mi fanno un po' tribolare.

Lascio gli sci al **deposito** posto all'attacco della **breve cresta finale,** e in breve raggiungo il grande ometto di vetta. Il cielo si è aperto completamente, panorama eccezionale in tutte le direzioni con un bellissimo tappeto di nuvole che ricopre le valli. Ritorno al deposito, tolgo le pelli (con qualche difficoltà per il vento) e inizio la discesa. Purtroppo la prima parte è un vero e proprio incubo, **lastroni misti e neve polverosa,** bisogna sempre rimanere in tensione. Fortunatamente la seconda parte migliora notevolmente con **neve trasformata** che diventa cotta ma comunque ben sciabile nel finale. In condizioni migliori la sciata sarabbe stata fantastica.

Rientro all'auto e ritorniamo verso casa, con un bel **flash in galleria** e conseguente multa arrivata puntualmente a casa (90km/h con limite a 80). Grande itinerario, facile e divertente: la cresta finale è semplice ma con ghiaccio o neve dura meglio avere i **ramponi** al seguito. 