---
layout: post
title:  "Monte Legnone 2609m"
date:   2012-10-14
description: "salita al Monte Legnone dalla Valvarrone con partenza dal Rifugio Roccoli Lorla"
categories: escursioni
tags: autunno valvarrone monte legnone
caption: "La cresta sopra la Ca’ De Legn"
flickr: 72157640547493405
map: 46° 5’41.48",9°24’53.26"
---

Il **Monte Legnone** è la montagna più alta della **Val Varrone** e rappresenta un bel balcone su tutta la bassa **Valtellina** ed i monti della **Valle Spluga**, **Val Masino e Disgrazia**. L’ho salito già altre volte, ma oggi ho ben tre motivi per ripetere l’ascensione. Il primo perchè fa freddo e tenterà di nevicare, sapete tutti quanto io adori la neve,  il secondo per fare un allenamento in vista della partenza per il Nepal ed il terzo per verificare se il **Nevaio del Colombano** è riuscito a sopravvivere all’ennesima estate calda sopra media. Quest’ultima iniziativa mi è stata richiesta dall’amico **Riccardo Scotti membro del Comitato Glaciologico Lombardo** ed uno degli autori del libro **I Ghiacciai della Lombardia**.

Dunque in auto fino a **Premana**, poi la provinciale per **Tremenico**, un serpente fra gli scoscesi versanti della **Val  Varone** e da qui la strada stretta, ma asfaltata che porta ai 1460 m della **Località Roccoli Lorla**. Abbiamo dovuto seguire questo percorso perchè la SS36 è chiusa nel trattto Bellano-Colico causa crollo della volta in una galleria.

Siamo i soliti magnifici tre: io, mio padre e Cristiano. Dai Roccoli seguiamo il sentiero, ben evidente, che costeggia la cresta E del **Monte Legnone** fino ad arrivare al **Bivacco Ca’ de Legn 2140 m**., che troviamo nelle solite pietose condizioni. Qui inizia a coprirsi ed a nevischiare con qualche folata di vento. Saliamo gli ultimi pendii fino alla paretina, catene, sotto la vetta dove arriviamo avvolti da sottili e gelati ficchi di neve portati dal vento. Breve sosta in cima al **Monte Legnone 2609 m** e poi subito a ritroso fino alla **Bocchetta del Sole 2530 m**, ove prendiamo il sentiero che porta al **Rifugio Scoggione** e più giù a **Piantedo**  duemiladuecento metri più in basso.

Girovagando un pò nella nebbia riusciamo a trovare il **Nevaio del Colombano** a quota 2355 m circa. Il nevaio è ridotto ad un fazzoletto di circa 10 metri per 5, ma è riuscito anche questa volta a sopravvivere, come anche il **Nevaio della Grigna Settentrionale**. Avviso **Scotti**, che si trova al **Bivacco Corti** per misurazioni alla **Vedretta del Lupo**, ricevendo di ritorno urla di giubilo.

Noi appassionati di neve e ghiaccio siamo un poco pazzi e fuori dal normale. Completo le misurazioni, scatto foto quale documentazione e rientriamo.



