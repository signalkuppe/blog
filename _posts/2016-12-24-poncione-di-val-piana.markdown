---
layout: post
title: "Poncione di Val Piana"
date: 2016-12-24
description: "Scialpinismo al Poncione di Val Piana in Val Bedretto con partenza dalla località All'Acqua lungo la Val Cavagnolo"
categories: scialpinismo
tags: scialpinismo ticino svizzera
caption: "Verso il Poncione di Val Piana"
flickr: 72157678640661055
map: 46.472922,8.501198
---

Le precipitazioni non arrivano, poche gite sono in condizione, decidiamo per il Poncione di Val Piana in **Val Bedretto** dove quest'anno (ma generalmente ogni anno) la neve non manca. Siamo in tre: io, Roberto e un suo amico. Parcheggiamo in località **All'Acqua,** poco prima della sbarra del Nufenenpass; non siamo gli unici ad avere avuto quest'idea, tanti svizzeri ma anche molti italiani. Dopo pochi metri lungo la strada, scendiamo subito sulla sinistra per attraversare il **Ticino** (ponticello). Primo tratto nel bosco ben pistato, si sale bene nonostante la poca neve, ghiaccio assente.

Fuori dal bosco la neve aumenta a vista d'occhio, la **Val Cavagnolo** è bella carica, si prospetta un'ottima discesa. La prima parte della valle è dolce e regolare; al termine, un **ripido strappo** permette di arrivare alla quota di 2400m circa, dove finalmente appare la nostra meta. Da qui in poi la salita torna dolce fino alla **sella** che divide il Poncione di Val Piana da un'altra cima sulla destra. L'ultimo tratto è ripido ma mai difficile, arriviamo sci in vetta. 

Anche oggi tempo splendido, non c'è una nuvola, la vista si apre dal **Finsteraarhorn** fino al Gottardo. Togliamo le pelli e iniziamo al discesa; la prima curva è quella più delicata, meglio non sbagliare. **Polvere** per gran parte della discesa; purtroppo oggi ho portato gli sci stretti e non riesco a godermela fino in fondo. L'ultimo tratto nel bosco invece è un **delirio,** sassi ovunque, si cerca di salvare gli sci e di arrivare alla macchina.

Una gita semplice (MS) e comoda, la discesa non è male anche se il tratto divertente non dura molto. Per ora accontentiamoci, servono urgentemente delle nuove nevicate, ma purtroppo **l'alta pressione** sembra non mollare.



