---
layout: post
title: "Cima Piazzi"
date: 2017-06-24
description: "Relazione della salita alla Cima Piazzi per la via normale da Eita e il Passo di Verva"
categories: alpinismo
tags: piazzi valtellina
caption: "Le roccette sotto la Cima Piazzi"
flickr: 72157682685879632
gps: true
map: 46.416747,10.285193
---

Quando ero piccolo andavamo spesso a sciare a Livigno. Sulla strada per il **Foscagno** venivo ogni volta colpito da questa cima e da suoi ghiacciai, prima o poi dovevo salirla. Partiamo Venerdì sera per **Eita** con la nostra **tenda automontante** della Quechua e qualche panino da mangiare lungo il tragitto. Ci accampiamo alla partenza della sterrata per il **Passo di Verva**; fa caldissimo, si può dormire senza sacco a pelo.

Sveglia alle 4:15, partenza alle 5 con le prime luci dell'alba. Ci vuole circa **un'ora e mezza** per arrivare al Passo. Da qui pieghiamo verso E in direzione della vetta. Conviene dirigersi verso il torrente, rimanendo sulla sua **sinistra orografica** puntando ad una cascata. Da qui gli ometti diventano più frequenti e il percorso più evidente. 

Giunti ad un laghetto, iniziamo a risalire un **ripido pendio detritico** spaccagambe, pieno di piantine di Genepì. Il peggio però deve ancora arrivare. Giunti alla conca superiore intravediamo la **fascia rocciosa** che precede i pendii sommitali. Prendiamo il primo canale di sinistra. Ci accorgiamo subito di aver scelto la variante sbagliata: il **peggior sfasciume** degli ultimi anni. Una stretta ma provvidenziale cengia a picco sul torrente segna la fine del calvario.

Ritroviamo degli ometti; da qui in poi sempre sfaciume ma più umano. Guadagniamo la **cresta** e infine il nevaio che precede la cima. La **paretina finale** è facile, si arrampica bene su roccia solida. Finalmente vetta! Purtroppo la canicola di questi giorni ha creato una **foschia** densissima, si fa fatica a vedere le cime più lontane. Il ghiacciaio è già in agonia, e siamo solo a Giugno. 

Scendiamo lungo il percorso di salita fino al salto di roccia. Proviamo la **variante di destra** (sinistra scendendo). Gli ometti sono più numerosi, segno che è questa la *"normale"*. In effetti è decisamente migliore del nostro itinerario di salita. **Discesa massacrante** lungo una pietraia infinita, con la mazzata finale del ripido tratto morenico che riporta al lago. Estenuante anche il rientro a Eita, me lo ricorderò!

Non un grande itinerario, anche se la vetta è molto estetica. Molto **meglio** salire **con gli sci** dal versante nord in primavera. **Sconsigliata la variante di sinistra** del salto roccioso. Prendete quella di destra. Casco obbligatorio, volava di tutto.
