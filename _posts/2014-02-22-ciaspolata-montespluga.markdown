---
layout: post
title:  "Ciaspolata a Montespluga"
date:   2014-02-22
description: "ciaspolata a Montespluga con partenza da Madesimo"
categories: escursionismo
tags: ciaspole neve spluga
caption: "La casa cantoniera di Stuetta"
flickr: 72157641524983715
gps: true
map: 46.489310,9.336967
---

Dopo la rinuncia in favore del San Bernardino decidiamo di provare a raggiungere **Montespluga** per scattare qualche foto visto il periodo eccezionalmente nevoso. Lasciamo la macchina poco prima dell’ingresso della galleria che conduce a Madesimo e iniziamo, ciaspole ai piedi, e risalire quello che si intravede della SS36, ormai sepolta dalla neve.

L’uscita della terza galleria è sbarrata da una **grande valanga**, che ci ricorda come la salita non sia priva di insidie. Per fortuna esiste solo un tratto esposto alle valanghe dopodiché si procede in relativa sicurezza.

Poco prima di **Stuetta** arriviamo ad un punto abbastanza insidioso in corrispondenza di un tornante all’uscita dell’ultima galleria. Visto che la strada è completamente sepolta bisogna affrontare un pendio che scivola verso valle di circa una trentina di metri. Non ho i ramponi, decido quindi di togliere le ciaspole e gradinare il passaggio.

**Stuetta** offre dei bellissimi scorci, in particolare l’onda di neve sul tetto della **casa cantoniera**. Dopo due tornanti raggiungiamo la diga e quindi, dopo un lungo traverso a fianco del lago, Montespluga. Il villaggio è sepolto, difficile misurare con esattezza la neve visti gli accumuli eolici distribuiti in modo disomogeneo, in alcuni punti però l’altezza arriva a quasi 5 metri. Ci fermiamo al **Ristorante la Capriata** per mangiare qualcosa e ci accorgiamo dopo di stare sopra la veranda!

Decidiamo di rientrare passando per **l’Alpe Andossi**. Purtroppo la zona è devastata dalle motoslitte che ci intossicano con i loro gas di scarico, unica nota negativa della giornata. Nel complesso è una gita abbastanza sicura ma con qualche insidia nel primo tratto. Da evitare subito dopo una nevicata per via dei ripidi pendii tra le gallerie. 

