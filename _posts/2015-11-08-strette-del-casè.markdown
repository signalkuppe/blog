---
layout: post
title: "Strette del Casè"
date: 2015-11-08
description: "Trekking in Val Grande con partenza da Cicogna: Pogallo, Strette del Casè, notte alla Bocchetta di Campo e rientro per sentiero Bove e il Pian di Boit"
categories: trekking
tags: valgrande  
caption: "Tramonto sulle Strette del Casè"
flickr: 72157660556585947
gps: true
map: 46.047314,8.459631
---

Autunno anomalo quest'anno, **gran caldo** e totale assenza di precipitazioni: c'è ancora spazio per un bel trekking. La scelta non può che ricadere sulla Val Grande, un vero e proprio paradiso per gli appassionati della natura più incontaminata.

L'idea iniziale era quella di raggiungere la famosa Arca e uscire a Premosello ma in due giorni purtroppo non è fattibile. Optiamo per il percorso delle **Strette del Casè** con partenza da **Cicogna** e rientro per il **Pian di Boit** con una notte alla **Bocchetta di Campo.**

In rete non si trova molto, soprattutto per quanto riguarda la prima parte del percorso: le **poche relazioni** esistenti non sono molto chiare, sappiamo già che non sarà facile trovare la traccia. Partiamo da Cicogna alle 8 con i nostri zaini carichi di tutto l'occorrente per la notte in bivacco.

Il percorso da Cicogna a **Pogallo** è molto evidente, basta seguire il bellissimo sentiero realizzato da **Carlo Sutermeister,** imprenditore svizzero che fece diventare Pogallo un importante centro di lavorazione del legname. Il borgo di Pogallo è bellissimo, l'edificio della **vecchia ditta** resiste ancora oggi all'avanzare del bosco, testimoniando l'affascinante storia vissuta da questo luogo.

Qui iniziano **i primi dubbi:** alcune relazioni dicono di salire direttamente lungo il pratone, altre di proseguire senza però arrivare a Pogallo di Dentro. Alla fine anche noi sbagliamo strada, seguendo troppo a lungo il sentiero che dalla fine del paese si addentra nella valle. In realtà bisogna raggiungere **Pogallo di Dentro**, e la via più rapida per arrivarci è iniziare a salire lungo una debole traccia subito dopo il primo torrente che si incontra nel bosco appena usciti da Pogallo.

Da Pogallo di Dentro il sentiero per **l'Alpe Cavrua** diventa molto più evidente (bollini rossi e scritte sui faggi). Rincuorati risaliamo il ripido a **faticoso costolone** nella faggeta fino a raggiungere la radura dell'Alpe Cavrua. Mangiamo qualcosa e ci rimettiamo in marcia. Questo è il **secondo punto dove è facile perdere la traccia.** Non bisogna portarsi nella parte alta dell'Alpe ma seguire, a partire dal limitare del bosco nella parte bassa, i pochi e sbiaditi bolli rossi sui faggi in direzione W-NW.

Dopo poco il sentiero esce dal bosco e raggiunge un piccolo torrente (oggi in secca) dove riprendono **rari ometti.** Da qui in poi le indicazioni sono abbastanza evidenti ma bisogna comunque prestare attenzione e cercare sempre il segnale successivo: **basta poco per perdersi!** Il percorso si fa più accidentato e alterna brevi e facili passaggi su roccia a risalite “erbose”.

Arriviamo finalmente ai **Prati di Ghina,** terzo punto chiave del percorso. La prima parte presenta ancora qualche bollo e ometto e grazie all'erba schiacciata individuiamo abbastanza facilmente la traccia. Arrivati però ad una spalla (ometto) **le indicazioni si perdono** e la pista svanisce. Per tentativi ritroviamo finalmente un bollino rosso risalendo dapprima il pendio in direzione della **Cima Sasso** per poi deviare verso W lungo la linea di massima pendenza. In sostanza il sentiero sale lungo la **sinistra orografica del torrente** superato in precedenza.

Finalmente **sbuchiamo in cresta** e possiamo ammirare in tutta la sua bellezza il **Pedum** e la selvaggia **Val Caurì.** Qui iniziano le vere e proprie **Strette del Casè,** ovvero una serie di sali e scendi che permettono di superare l'apparentemente inaccessibile cresta che porta alla Bocchetta di Campo. Il sentiero non è difficile, si trova anche un **corrimano metallico** nel punto più “verticale”, ma bisogna prestare molta attenzione perchè la stanchezza accumulata potrebbe giocare brutti scherzi e l'esposizione in alcuni tratti è comunque notevole.

Il buio incalza ma dopo **l'ultima stretta** (targa in pietra) vediamo in lontananza il bivacco: ce l'abbiamo fatta! Il bivacco è bellissimo, stufa e tavolo all'ingresso e due piani con tavolato di legno per dormire, l'acqua invece è disponibile solo 100m più sotto. Panorama fantastico verso il Pedum e i **quattromila del Vallese.** Cena a base di tortellini in brodo e poi nanna.

**L'alba è magnifica,** con il sole che illumina i laghi e infuoca la parete est del Rosa. Riprendiamo la marcia lungo la facile cresta alternadoci tra il versante nord (ancora innevato) e il versante sud fino ad arrivare prima alla **Bocchetta di Scaredi** e quindi alla **Bocchetta di Cortechiuso.** Da qui con una ripida salita ritorniamo in cresta e abbandoniamo il lungo tratto innevato. **Sembra fatta** ma in realtà il percorso è ancora molto lungo! Rimanendo in cresta tocchiamo la vetta della **Cima Marsicce.** Da qui in poi la cresta si fa quasi inaccassibile e non riusciamo a capire dove possa passare il sentiero.

Presi dalla sconforto scendiamo dalla parte opposta nella speranza di scoprire un passaggio nascosto. Il sentiero fortunatamente **passa sul versante nord** per aggirare il tratto di cresta più ripido fino ad arrivare ad una bocchetta che si affaccia nuovamente sulla **Val Pogallo.** Siamo abbastanza stanchi ma determinati a continuare. Qui è facile perdersi: non bisogna più seguire il filo di cresta ma scendere verso la Val Pogallo (segni bianchi e rossi e bollini giallo-rossi). Il sentiero infatti **taglia a mezzacosta** i ripidi pendii del versante sud in direzione della **Bocchetta di Terza.** 

Poco prima della Bocchetta prendiamo la deviazione che scende direttamente verso **l'Alpe Terza** e, superata una lunga faggeta, arriviamo finalmente al **Pian di Boit** con l'omonimo bivacco. Da qui in poi è impossibile perdersi e, a parte una guado (corda), le insidie sono finite. Il **rientro** a Cicogna **è però ancora lungo** (almeno 2h), e infatti arriviamo alla macchina con il buio.

Che dire, **percorso ad anello grandioso** e affascinante anche se ricco di insidie. Nel primo tratto fino alla Bocchetta di Campo è facile perdersi, mentre nel secondo tratto ci sono alcuni passaggi che richiedono attenzione e non si trova acqua fino al Pian di Boit. Da non sottovalutare i tratti esposti a nord: in autunno **è facile trovare neve** e i **ramponi sono caldamente consigliati.** Lo sviluppo totale è di 32km, 14 il primo gorno e 18 il secondo, di conseguenza conviene sempre partire presto la mattina. 