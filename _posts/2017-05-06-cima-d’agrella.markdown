---
layout: post
title: "Cima D’Agrella"
date: 2017-05-06
description: "Relazione della salita alla Cima D’Agrella in Valsassina con partenza da Primaluna e rientro per la Bocchetta di Olino"
categories: escursionismo
tags: valsassina primaluna olino agrella
caption: "Dalla Bocchetta di Olino"
flickr: 72157680481489373
map: 46.000927,9.450459
gps: true
---

La puntavo da anni ma, per un motivo o per l’altro, non sono mai riuscito a salirla. **Cima D’Agrella,** o più semplicemente per me il *"vulcano"* della Valsassina con quella forma così caratteristica. Non ci sono molte relazioni, sembra abbastanza snobbata. Partiamo da **Primaluna** imboccando la *"Via ai Monti"*. Dopo poco diventa una strada ciottolata molto ripida. Tutto il tratto fino all'**Alpe di Cich** non molla mai, quasi una "vertical", resa ancora più faticosa da uno spesso strato di foglie.

Superata l'Alpe il sentiero prosegue in falsopiano fino a collegarsi con una traccia molto più evidente che riprende a salire in direzione dell’**Alpe del Diavolo.** Qui incontriamo una singora gentilissima che ci indica il percorso da seguire. Subito dietro dietro l'Alpe infatti parte una traccia che si inoltra nel bosco, prima in salita e poi con un lungo traverso in direzione E/SE fino a raggiungere una baita nei pressi di un laghetto.

Da qui riprendiamo la salita seguendo alcuni **bolli rossi** sugli alberi. Li perdiamo quasi subito di vista, ma notiamo un ultimo segno su un faggio in direzione della **dorsale.** Lo seguiamo e iniziamo a risalirla stando leggermente sul versante est. Qui i segni spariscono del tutto, ma basta seguire la cresta fino alla fine del bosco, dove si apre la visuale e si può ammirare per la prima volta la vetta.

Prima di affrontare la parte finale costruisco un **ometto** per rincuorare i prossimi escursionisti. Facile ma ripida cresta finale erbosa e arriviamo in vetta. La giornata è cupa, ma proprio per questo molto affascinante. Il programma prevede il rientro dalla Bocchetta di Olino; consultiamo la cartina e scendiamo in direzione opposta verso **l’Alpe Agoredo.** Incontriamo quasi subito un sentiero e lo seguiamo fino all’Alpe. Dopo aver mangiato qualcosa ripartiamo in direzione di un bocchetta dove notiamo dei cartelli.

Vorremmo salire anche il **Pizzo Cornagiera** ma comincia già a scendere qualche goccia di pioggia, meglio rientrare. I versanti nord sono belli innevati, probabilmente c'è più neve adesso che durante tutto l'inverno. In breve siamo alla **Bocchetta di Olino.** 

Verso sud precipita una **gola impervia,** la cartina però indica un sentiero sul ripido versante meridionale della Cima di Olino. In effetti, dopo un inizio poco promettente, inizia il **tratto più spettacolare della gita.** Un sentiero costituito da **roccia di verrucano** che supera un lungo tratto scosceso, fino a guadagnare la dorsale che scende a Primaluna: mozzafiato!

La discesa poi è ben segnata e rapidamente rientriamo alla macchina sotto una pioggia battente. **Escursione bellissima** in una zona poco frequentata della Valsassina, resa ancora più suggestiva dalla giornata cupa e piovosa.




