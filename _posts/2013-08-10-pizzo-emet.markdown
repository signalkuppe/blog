---
layout: post
title:  "Pizzo Emet 3210m"
date:   2013-08-10
description: "Relazione dell’ascesa al Pizzo Emet per la via normale per la cresta SO"
categories: alpinismo
tags: pizzo emet via normale cresta SO spluga
caption: "In vetta al Pizzo Emet 3210m"
gps: true
flickr: 72157640176458776
map:  46°28’19.40",9°23’8.33"
---

Dopo lo strapazzo di **Dufourspitze** ecco una salita di tutto riposo, ma importante. Questo è il quarto tassello dell’idea di fare tutte le cime più importanti della **Valle Spluga**.

La giornata è prevista bella ma freddina per il periodo, siamo al 10 di agosto. Con l’inseparabile socio di quasi tutte le mie salite, lasciamo l’auto appena dopo la diga del lago di **Montespluga** e cominciamo a salire in direzione O lungo una comoda carrareccia, seguendo le indicazioni per il Rifugio Bertacchi. **Il Rifugio Bertacchi** 2175 m è in bella posizione su una balza sopra il **Lago di Emet** e la valle di **Madesimo**. 

Il Rifugio molto bello ci offre un comodo e caldo riparo e ci accoglie con fette di torta e té. Il vento gelido e teso, che ci ha accompagnato dalla partenza, continua a soffiare forte e  il rincorrersi di nuvole sfilacciate ci costringo  ad una sosta forzata. Alle 9.30 le nuvole tendono a sollevarsi sopra i duemilacinquecento metri, il vento sembra calare, per cui ripartiamo ben protetti dai nostri gusci antivento.

La salita riprende costeggiando il lato N del **Lago di Emet** 2144 m e ci porta in prossimità del **Passo di Emet** 2299 m, dopo aver lasciato a sinistra le indicazione per il **Pizzo Spadolazzo 2722 m**. Puntiamo poi a OSO lungo il confine fra Svizzera ed Italia, seguendo l’indicazione per il **Passo della Sterla** lungo dossi erbosi fin quasi sotto la verticale della vetta del **Pizzo Emet**. Qui pieghiamo verso S in direzione dell’intaglio di quota 2843, che raggiungiamo per sfasciumi, lingue di neve dura e piccoli nevai.

Qui inizia la cresta che ci porterà in cima. Il percorso è evidente e ben segnalato da bolli ed ometti. La salita non presenta particolari difficoltà, se non il dover prestare la dovuta attenzione a non perdere la traccia. Il punto un poco delicato  è un bel passaggio in prossimità della vetta. Il passaggio è costituito da un blocco che si sale su buoni appigli ed appoggi, e da un intaglio, che si deve superare per proseguire su una sorta di piattaforma posta due metri sopra. Il passaggio è leggermente esposto, ma è facilitato da spezzoni di corda annodata cui ci si può aggrappare.

Superato il passaggio, raggiungiamo la vetta del **Pizzo Emet 3210 m** e tocchiamo la croce coperta di ghiaccio ventato. Il vento è ancora presente, ma meno forte e non siamo più bombardati dagli spilli di ghiaccio che ci hanno accompagnato fin qui. Troviamo riparo un paio di metri sotto per un rapidissimo spuntino e foto di rito, poi discesa. Il passaggino lo supero saltando dalla piattaforma al blocco sottostante, senza utilizzare le corde, poi rapido rientro al **Lago di Montespluga** ed all’auto illuminati da un bel sole caldo finalmente.


