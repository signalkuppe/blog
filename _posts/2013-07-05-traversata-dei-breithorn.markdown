---
layout: post
title:  "Traversata dei Breithorn"
date:   2013-07-05
description: "Traversata dal Breithorn Occidentale a quello centrale con partenza dal Plateau Rosà"
categories: alpinismo
tags: breithorn occidentale centrale monte rosa
caption: "Lo scivolo nord dalla cresta"
flickr: 72157640297815005
map: 45°56'28.55",7°44'51.87"
---


L'amico Stefano, fresco del Corso di Alpinismo vorrebbe salire il suo primo Quattromila. Eccolo accontentato. Partenza all'alba da casa e salita al **Plateau Rosà 3470 m** con la prima funivia da **Cervinia**. Condizioni meteo ottime con temperatura tale da garantire la tenuta della neve, caduta in abbondanza lo scorso mese di Giugno, per tutto il giorno. Dall'arrivo della funivia andiamo a E e saliamo fino al **Colle del Breithorn 3831 m** lasciandoci alle spalle gli impianti per lo sci estivo e la folla degli sciatori.

Qui formiamo due cordate: io con mio padre e Stefano con Cristiano. Belli carichi affrontiamo il tratto che, con qualche zig-zag, percorre il versante O del **Breithorn Occidentale**. La traccia è ben battuta e la neve bella compatta. Superiamo cordate improbabili: salitori solitari, gruppi di turisti senza ramponi e slegati, clienti condotti da guide in perfetto equipaggiamento. Anche noi non scherziamo però: imbrago, viti da ghiaccio, cordini vari, moschettoni, corda da 8 mm 30 m, ghette, ramponi.

Appena sotto la vetta conversione verso E e con pochi passi raggiungiamo la vetta del **Breithorn Occidentale 4165 m**. Una bella e varia umanità di spagnoli, olandesi, italiani, svizzeri, tedeschi, inglesi, giapponesi ci accoglie. Festeggiamo il nostro Stefano per il suo primo quattromila e lo immortaliamo in belle fotografie con sfondi mozzafiato. Il panorama a 360° gradi parte dagli **Appennini a S, passa poi per il Gran Paradiso, Le Alpi del Delfinato, il Monte Bianco, il Cervino, i monti della Corona Imperiale e le cime del Monte Rosa che formano una corona dalla Nordend al Castore**. Questa è la mia terza salita al **Breithorn Occidentale** sempre fatta in condizioni ottime anche d'Inverno. L'avventura però non finisce qui. Ci lasciamo alle spalle l'affollamento della cima e ci dirigiamo a E verso il **Breithorn Centrale**.

La traversata inizia con una discesa su cresta leggermente affilata, ma non eccessivamente ripida. La percorriamo di conserva con le dovute cautele: corda tesa, ginocchia leggermente piegate, ramponi di piatto nella neve dura, baricentro correttamente posizionato, sguardo attento fisso sulla traccia. A destra verso S abbiamo lo scivolo di 250 m che cade sul pianoro del **Grande Ghiacciaio di Verra**, a sinistra precipita per 600 metri lo scivolo della parete N. Senza timore arriviamo al colle fra i due Breithorn a 4080 m ed affrontiamo il tratto per il Centrale. La traccia si tiene a rispettosa distanza dalla cornice che orla la cresta E. La seguiamo fino ad arrivare in vetta al Breithorn Centrale 4160 m.


  