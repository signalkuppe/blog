---
layout: post
title:  "Pizzo Quadro, via normale da Starleggia"
date:   2013-09-28
description: "Relazione dell'ascesa invernale al Pizzo Quadro per la via normale con partenza da Starleggia, Valle Spluga"
categories: alpinismo
tags: pizzo quadro valle spluga starleggia bivacco servizio
caption: "La discesa verso la Valle della Sancia"
gps: true
---

Un mese di Settembre secco, caldo e soleggiato ci invita di nuovo ad andare in momtagna. Partiamo quindi per salire il **PIzzo Quadro** e quasi completare, mi manca solo il **Pizzo Suretta**,  la salita delle montagne più importanti della **Valle Spluga**.  In auto raggiungiamo **Chiavenna** e poi **Campodolcino**, dover si stacca la strada, stretta ma asfaltata, che ci conduce a **Starleggia**. Appena oltre l'abitato lasciamo l'auto in un ampio spiazzo in prossimità della stanga a quota 1640 m.

Siamo in quattro oggi: io, mio padre, Stefano e Sergio: due veci e due bocia. L'itinerario segue un primo tratto della strada sterrata che porta a San Sisto, per poi seguire le indicazioni verso il **Bivacco del Servizio** in direzione S. Il sentiero è ben evidente e segnato e la seguiamo senza difficoltà fino ad arrivare a scavalcare la cresta NE che scende dal **Motto Alto**. Qui pieghiamo verso SO salendo lungo la conca che ci porta, con una ultima rampetta, al **Bivacco del Servizio 2750 m**. Il bivacco è una bella costruzione in pietra, con nove posti letto, cucina, gas, luce elettrica da pannelli solari, acqua in un laghetto retrostante. Sembra il gemello del **Bivacco Val Loga ex Cecchini** sulla via di salita del **Pizzo Ferrè**.

Il panorama è molto bello, ma sopratutto sono belli i colori dell'autunno nelle loro infinite varietà. L'aria mite e tersa consente foto piene di contrasti e colori. Riprendiamo la traccia di sentiero vero O, scavalchiamo la cresta NNE del **Pizzo Truzzo**, perdiamo una cinquantina di metri, per poi risalire per sfasciumi fin sotto la creta E del nostro **Pizzo Quadro**. A circa 2850 m si stacca il tratto più ripido della cresta. La traccia è ben evidente e ricca di ometti, che seguiamo fedelmente, arrampicando in qualche tratto ma con difficoltà sempre contenute, un passaggio di II° forse.

Eccoci in vetta al **Pizzo Quadro 3013 m** con la sua croce metallica, che addobbiamo con bandierine di preghiera nepalesi, che ci siamo portate dal trekking al **Campo Base del'Everest** l'anno scorso.

Il panorama è a 360 gradi dal lontano **Monte Rosa**, alla vicina **Adula**, a tutta la corona di vette della **Valle Spluga**, ai monti del gruppo **Masino-Bregaglia**. La sosta è quanto mai piacevole. Non c'è vento, il solo splende, la temperatura è mite, il salamino va giù che è un piacere. Foto ancora e poi, a malincuore rientro. Sotto il **Bivacco del Servizio** a quota 2440 m circa, abbandoniamo il sentiero di salita per buttarci a N giù nella **Valle della Sancia** e portarci verso gli alpeggi di Morone, San Sisto ed al parcheggio ove abbiamo lasciato l'auto. Ottima compagnia, bellissima giornata, bella camminata, bella cima, belle foto. In una parola una goduria.