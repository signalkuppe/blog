---
layout: post
title: "Piz Belvair"
date: 2018-01-13
description: "Scialpinismo in Engadina al Piz Belvair con partenza da Madulain"
categories: scialpinismo
tags: scialpinismo engadina
caption: "Al cospetto del Piz Kesch"
flickr: 72157690598313481
gps: true
map: 46.6121874,9.9186814
crop: east
---

Un altro conto in sospeso, l’anno scorso ci avevo provato ma ero stato respinto da un nebbione pazzesco. Siamo in quattro: io e Carlotta con gli sci, mio papà e Sergio con le ciaspole. L’Engadina ci accoglie con una delle sue **albe siberiane,** questa volta tocchiamo i -17°C.

Lasciamo la macchina al parcheggio della stazione di **Madulain,** e ci prepariamo per la salita. Parto subito con un errore gravissimo, ovvero non aver messo **l’ARTVA** a casa: rimango così in maglietta rischiando il congelamento. Testiamo i nostri apparecchi e siamo pronti a partire. Scegliamo di salire lungo la stradina ed evitare il pratone diretto. 

Oggi ho con me la nuova **Fuji X100F**, non un grande esordio con queste temperature: sono 17 gradi sotto la temperatura di utilizzo raccomandata dal manuale. La sfida è capire se riesco a coprire una gita con un 35mm fisso, la focale da reportage per eccellenza. Seguiamo la traccia tagliando qualche tornante fino al limitare del bosco di larici. Le pendenze qui aumentano e cominciano i primi tornanti. 

L’inversione termica ci fa passare dal gelo al caldo, si comincia a sudare! Pausa all’**Alp Belvair,** ne approfitto per scattare qualche foto verso il Kesch. Sempre con pendenze sostenute guadagniamo la sella sottostante il pendio finale. I miei compagni di gita mollano, io sono determinato a raggiungere la vetta anche se ho quasi finito la benzina. La mancanza di allenamento si fa sentire, in questo sport non perdona.

La **pala finale**  è bella ripida e costringe e numerose pertichette. In realtà la cima vera e propria è ancora oltre: gli ultimi metri sono uno strazio, accenno di crampi e affanno da sciatore della domenica. Non mollo e raggiungo **l’ometto di vetta.** Il dubbio è capire se mi rimane qualcosa per la discesa. Per fortuna la parte ripida è su neve quasi battuta per via dei numerosi passaggi. 

## La discesa
Raggiungo con i quadricipiti in fiamme il mio team. Carlotta è alla sua prima discesa in neve fresca ma se la cava egregiamente. Ovviamente è più faticoso rispetto alla pista, soprattutto quando non si è abituati e si rimane contratti. Per fortuna oggi la neve è una favola: **20cm di fresca** su fondo duro, con un velo di brina di superficie e ampi spazi ancora non tritati.

Nel bosco riprendiamo la stradina per dare tregua alle nostre gambe. La percorriamo tutta fino al sottopassaggio della stazione, da qui a piedi fino alla macchina. Di solito concludiamo le nostre gite engadinesi con una birra al Moreschi, oggi invece ci diamo alla pazza gioia al **Crotto Ghiggi.** Eccezionali la giardiniera di verdure e i pizzoccheri. In questi casi però la fame influenza il giudizio.
