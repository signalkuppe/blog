---
layout: post
title: "Pizzo Galleggione da Piuro"
date: 2015-09-26
description: "Relazione della salita al Pizzo Galleggione con partenza da Piuro per Savogno, Lago dell'Acqua Fraggia e il passo del Turbine"
categories: alpinismo
tags: bregaglia galleggione  
caption: "Sulla vetta del Pizzo Galleggione"
flickr: 72157659163689655
gps: true
map: 46.366779,9.487727
---

Finalmente sono riuscito a realizzare questa piccola **pazzia** dal dislivello improbabile. Tutti i soci si defilano, ma non il temerario Stefano, che decide di accompagnarmi in questa mazzata. Partiamo col buio da **Borgonuovo,** frazione di **Piuro,** e iniziamo a risalire la mulattiera che conduce a **Savogno,** un bellissimo borgo di origine medievale. Dopo Savogno la mulattiera prosegue addentrandosi nella **Valle Alpiglia** per poi diventare sentiero poco prima dell'omonima alpe.

Arriviamo alla testata della valle e superiamo il fiume grazie ad un ponticello in legno (l'ultimo di tre) per portarci sulla destra orografica dove inzia il ripido sentiero che porta al **Lago dell'Acqua Fraggia.** Con una serie di tornanti e un lungo traverso, arriviamo ad un alpeggio (fontana) e infine al lago con un ottimo tempo di 3h:30: La nostra meta è ora evidente davanti a noi. Mangiamo velocemente qualcosa e prendiamo il senttiero che conduce al **Passo del Turbine,** siamo completamente soli non c'è anima viva.

Un'altra sosta al passo, dove la stanchezza comincia a farsi sentire, sono già 2000m di dislivello! Stefano accusa leggermente il colpo ma è determinato a continuare per raggiungere la vetta. La **prima parte della cresta** è erbosa, intervallata ogni tanto da qualche salto di roccia, facilmente aggirabile sulla destra grazie anche a deboli tracce di sentiero. C'è ancora qualche chiazza di neve ma sempre evitabile: la scelta delle **scarpette** da trail si è rivelata vincente soprattutto per preservare i piedi in discesa!

Il percorso si svolge interamente sul **filo di cresta** (ometti) con una seconda parte rocciosa costituita da grossi blocchi instabili: ogni appoggio va testato per evitare di fare una rovinosa caduta. L'unica vera "difficoltà" è una **breve paretina** di II° poco prima del tratto finale. Stefano è ormai cotto ma con grande determinazione non molla e, dopo un ultimo tratto nevoso tocchiamo i 3107m della vetta dopo 7h e mezza! Siamo solo a metà dell'opera però, ora **dobbiamo ridiscendere** ai 400m di Piuro!

La discesa della cresta dura più o meno come la salita, quindi vanno calcolati bene i tempi. Arriviamo a Savogno col buio e con le frontali percorriamo l'ultimo tratto che ci riporta alla macchina. Siamo completamente cotti, le **ginocchia urlano** ma la soddisfazione è tanta! La salita in giornata richiede sicuramente un'ottima preparazione fisica, un tempo realistico per una persona ben allenata è di circa **6h/6h e mezza.** Al di là dell'impegno fisico i panorami sono eccezionali e l'intero percorso è paesaggisticamente molto vario.

