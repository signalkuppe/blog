---
layout: post
title: "Piz Calderas per il canale di sinistra"
date: 2018-06-23
description: "Salita al Piz Calderas con partenza dall’Alpe Flix (Sur) e il Plang Lung. Variante per il canale ovest di sinistra."
categories: alpinismo
tags: engadina calderas
caption: "La splendida Alpe Flix"
flickr: 72157668727816997
gps: true
map: 46.537297, 9.687315
crop: x_500
---


Il **Piz Calderas** è la montagna più alta tra lo Julierpass e la Val d’Err. Un’altra cima presente nella nostra lista. Decidiamo di affrontarla per il **canale ovest.** La via di salita ricalca la parte iniziale e finale del percorso la via normale, ma si differenzia sostanzialmente nella parte centrale quando abbiamo affrontato in salita ed in discesa **due diversi canali,** risultando così più corta, con 600 metri di dislivello in meno ed alpinisticamente più appagante.

Sveglia come sempre antelucana e via per il **Passo del Maloja e lo Julier Pass**. Discesa fino a Bivio per proseguire fino al paese di **Sur**. All’inizio del paese abbiamo preso a destra per **l’Alp Flix** su strada asfaltata fino ad un parcheggio *(10 CHF la tariffa giornaliera da pagare con monete)* posto a quota 1915m.

## Partenza dall’Alpe Flix

Puntuali alle 7 del mattino io e mio papà ci mettiamo in cammino per la **sterrata** che, in 20 minuti, ci conduce alla località **Tigias** ed al suo bel rifugio/albergo **Berghaus** a quota 1975 m. Dal rifugio oltrepassiamo il torrente **Alva dallas Tigias** su un ponticello parallelo a quello della sterrata che conduce a Salategnas, e seguiamo per una traccia di sentiero che, con una serie di tornanti e con alcuni strappi, porta alla quota 2242m lasciando a sinistra, di chi sale, il torrente Alva. 

<figure>
    <img src="https://farm1.staticflickr.com/833/28298329807_a27cfbf041_c.jpg" alt="Piz Calderas, Alpe Flix e il Piz Platta " /> 
    <figcaption>Il Piz Platta dall’Alpe Flix</figcaption>
</figure>

Il sentiero **non sempre è evidente** ed i segni presenti sono sbiaditi o addirittura scomparsi. Aiutano a tenere la direzione E due grossi massi che bisogna raggiungere e superare in successione. Alla quota 2242m troviamo **due paletti** a guisa di cancelletto a conferma della giustezza del percorso.

Qui entriamo nel **Plang Lung** per arrivare in dolce salita fino alla quota 2400m ove abbandoniamo la traccia che a destra porta alla **Fuorcla da Flix** ed al Piz Calderas per l’itinerario che passa dalla **Tschima da Flix**. Continuiamo in direzione NE puntando all’evidente canale che scende dalla cresta S del Piz Calderas. 

Il percorso non è segnato e non esiste traccia, per cui ci manteniamo il più possibile sulla cresta erbosa di una specie di morena in modo da evitare i primi sfasciumi. Dalla quota 2800m **inizia il nostro canale**  mentre compare sulla destra l’altro evidente canale, più facile, che percorreremo in discesa.

## Il canale di sinistra

**Calzati i ramponi** e presa la piccozza (portarne un’altra che potrebbe essere utile nell’ultimo tratto se la neve fosse molto dura o ghiacciata) iniziamo a salire dritto per dritto con una pendenza iniziale di 35° per salire a 45° nel tratto intermedio e terminare a **50° negli ultimi cinquanta metri.** Le temperature sono scese di molto e siamo sottozero. 

<figure>
    <img src="https://farm1.staticflickr.com/834/42263639355_b9285aed93_c.jpg" alt="Piz Calderas, l’imbocco del canale di sinistra" /> 
    <figcaption>L’imbocco del canale di sinistra</figcaption>
</figure>

Dieci metri prima dell’uscita la neve termina e troviamo **roccette** coperte da un bello strato di **verglass** che spazziamo a colpi di piccozza! Arriviamo così ad un **intaglio della cresta S** del Piz Calderas ad una quota di 3100m circa. Qui ci colleghiamo alla via di salita dalla Tschima da Flix e proseguiamo nella **conca** racchiusa da una paretina. 

La superiamo a destra traversando verso N per uno scivolo appena un poco ripido. Perveniamo così alla **cresta sud** poco sotto la vetta che raggiungiamo per detriti e tracce fino a toccare la grande croce in legno.

Salita **molto appagante** per la nuova via intrapresa, la solitudine, la giornata splendida di sole e il **panorama grandioso** con l’occhio che spazia dal dirimpettaio Piz Platta, dai più lontani Badile e Cengalo, il gruppo del Bernina, il Piz Julier, la vicina, si fa per dire, Tschima da Fliz ed il Piz Agnel per chiudersi con il Piz Ot ed il Ketsch.

## Discesa per il canale di destra

Cinque ore di salita e quasi **millecinquecento metri di dislivello** sono stati ben ricompensati. Foto di rito poi giù con l’intenzione di percorre in discesa un altro canale, posto più a S del nostro, all’apparenza più semplice. Scendiamo così per la via di salita fino ad incontrare lo sbocco del canale fatto in precedenza. Perdiamo ulteriormente quota fino al **piano del ghiacciaio** a quota 3050m, dove termina la cresta S del Piz Calderas ed inizia la cresta N della Tschima da Flix.

Individuato il canale, lo percorriamo in discesa tenendoci prevalentemente a destra. Pendenza iniziale **attorno ai 35°** e via via sempre meno pronunciata fino a ricollegarci alla quota 2800m dove ci ricongiungiamo alla via di salita. Finita la neve, via i ramponi, riposta la piccozza, e per petraie, prati e pascoli di nuovo a Tigias ed al Berghaus Hotel.

<figure>
    <img src="https://farm1.staticflickr.com/921/28298359407_561aa41b52_c.jpg" alt="Piz Calderas, Il Plan Lung e il canale ovest." /> 
    <figcaption>Il Plan Lung con il canale di salita.</figcaption>
</figure>

## Merenda al Berghaus
Meritata **sosta** con una insalata di wurstel, formaggio, verdure, pomidoro e cipolle, condita con una vinaigrette di maionese e senape. Per finire torta di albicocche con panna, birra e caffè! Solito prezzo esorbitante svizzero. per fortuna ha offerto mio papà pagando con carta di credito! Difficoltà complessiva dell’itinerario PD-.