---
layout: post
title: "Galenstock Cresta Nord"
date: 2016-07-16
description: "Relazione della salita alla Galenstock per la cresta nord con partenza da Tiefenbach e traversata fino al Belvedere del Ghiacciaio del Rodano."
categories: alpinismo
tags: furka galenstock
caption: "La cresta sud del Galenstock"
flickr: 72157671148973646
gps: true
map: 46.612472,8.416844
---

Dovevamo **chiudere i conti** con questa montagna dopo il fallimento dovuto al maltempo dell'anno prima. Partiamo alle 19 in direzione del **Passo del Furka,** siamo io, Stefano e mio papà. Alle 21 siamo a **Tiefenbach** dove imbocchiamo la stradina, a tratti sterrata, che permette di raggiungere quota 2200m e dove è presente un ampio parcheggio. Montiamo la tenda e ci prepariamo per la notte, per fortuna non c'è vento, si sta proprio bene. Sveglia puntata alle 3:15.

Dopo una rapida colazione a base di *Fiesta* e thè caldo ci incamminiamo in direzione della **Albert Heim Hutte.** Lasciamo la deviazione verso destra per il sentiero panoramico e proseguiamo in falsopiano in direzione del **Tiefengletscher** (sentiero "facile" per il rifugio indicato dai cartelli). Più avanti un ponticello in legno segna il sentiero che porta verso la Sidel Hutte: noi invece risaliamo un breve pendio in direzione della Albert Heim per incontrare, quasi subito, la traccia che dal Rifugio porta verso il ghiacciaio. Qui incrociamo **alcune cordate** dirette al Galenstock.

Per radi ometti, arriviamo alla fronte del ghiacciaio, ormai ridotto a qualche blocco di ghiaccio nella sua parte inferiore. Ci leghiamo e iniziamo a risalirlo per pendenze immediatamente sostenute fino ad arrivare ad un pianoro. Qui le relazioni classiche dicono di **aggirare la seraccata** sulla sinistra (destra orografica), le altre cordate invece proseguono verso destra e decidiamo di seguirle. Qui ci coglie **un'alba spettacolare,** con nuovole basse illuminate dai primi raggi di sole. Il **lungo traverso** in direzione NE sembra non finire mai! Arrivati alla base della bastionata rocciosa, tagliamo decisamente verso sinistra, in direzione dell'attacco del percorso attrezzato che conduce in cresta. Qui il ghiacciaio o è abbastanza ripido e affiora anche del **ghiaccio vivo,** meglio procedere con calma. 

Eccoci all'inizio della "ferrata": la prima parte è una suggestiva **scala a pioli** di 20m circa, molto verticale. Al termine della scala troviamo il primo dei numerosi **fittoni** che incontreremo lungo la cresta: ne approfitto per assicurarmi e fare qualche foto. Da qui in poi solo **sfasciumi** e brevi tratti di **facile arrampicata,** fino ad una corda finale che ci permette di raggiungere la cresta. Grandioso colpo d'occhio verso il **Ghiacciaio del Rodano** e i colossi dell'Aletsch. Qui inizia forse il tratto più "difficile", ovverso un **traverso abbastanza esposto** sul versante ovest: è presente però ma con un comodo **spit** per rinviare a fare tutto in sicurezza. Subito dopo una breve **cresta nevosa** che conduce all'ultimo ripido tratto.

La parte finale è molto semplice (massimo II° e mai troppo esposta) e ci sono numerosi fittoni per fare sicura. Siamo in cima, **giornata da favola** e panorami mozzafiato in ogni direzione. Non ci fermiamo qui, vogliamo compiere tutta la **traversata fino al Belvedere.** Scendiamo quindi lungo la nevosa cresta sud, oggi completamente intonsa con 30cm di **neve fresca** portata dal vento. La discesa da questo versante è semplice e rapida. In breve, dopo un rapido spuntino, arriviamo al **Ghiacciaio del Rodano.** Cerchiamo di rimanere sulla sinistra per evitare il più possibile il ghiacciaio, ma ad un certo punto diventa impossibile continuare per via delle rocce troppo lisce. Decidiamo di legarci nuovamente, i **crepacci** ci sono e non sono neanche troppo piccoli, meglio non rischiare.

Arriviamo alla **grotta** con diversi turisti giapponesi che ci guardano parecchio incuriositi. Ora si tratta di ritornare alla macchina. Mi offro per tentare la carta **autostop** che però non sembra dare buoni frutti. Per fortuna una coppia di Zurigo si offre di riportarmi oltre il **Furka** fino a Tiefenbach, dove ripercorro a piedi la stradina fino al parcheggio. Smonto le tende e torno indietro a recuperare i miei compagni di avventura. Una **bellissima traversata** nel cuore delle alpi in una giornata semplicemente perfetta. La salita dalla cresta nord è molto bella, mai troppo difficile ma neanche banale, da valutare PD. Assolutamente consigliata! 
