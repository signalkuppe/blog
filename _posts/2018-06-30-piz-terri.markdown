---
layout: post
title: "Piz Terri"
date: 2018-06-30
description: "Salita al Piz Terri in Valle di Blenio con partenza dall’Alpe Garzott (Lago di Luzzone) e il Rifugio Motterascio"
categories: escursionismo
tags: lucomagno luzzone terri
caption: "La Diga del Luzzone"
flickr: 72157698731051854
gps: true
map: 46.601052, 9.029689
crop: x_600
---


Avere visto la sua bella piramide dalla [Cima della Bianca](/escursionismo/2018/06/02/cima-della-bianca) e volerlo salire è stato un tutt’uno. Così ritorniamo nella bella **Valle di Blenio** fino a lasciare l’auto all’**Alpe Garzott**, quota 1628m, dopo aver attraversato il culmine della diga del **lago del Luzzone** e lasciato a destra la deviazione per la **Val Carassina** con il suo itinerario per l’Adula. 

## La partenza dall’Alpe Garzott

Partiamo equipaggiati di ramponi e piccozza (non si sa mai) per un bel sentiero che inizialmente costeggia il lago lungo una specie di fiordo, per poi salire fino al **Rifugio Motterascio** posto su un bel balcone a 2171m.

<figure>
    <img src="https://farm2.staticflickr.com/1830/43473091111_bdce14cd3b_c.jpg" alt="Il Piz Terri dalla Diga del Luzzone" /> 
    <figcaption>Il Piz Terri dalla Diga del Luzzone.</figcaption>
</figure>


Breve sosta poi, lasciato il sentiero battuto che porta al **Crap la Crusc,** prendiamo a destra in direzione NE per la **Valle di Güida.** Il percorso sale su traccia non sempre evidente, ma aiutano molto i paletti bianchi con estremità blu e qualche bollo sempre blu *(colore che contraddistingue i sentieri svizzeri con difficoltà EE).* 

Ad un certo punto, di fronte ad un **risalto di rocce** friabili, ci facciamo ingannare dalla traccia di sentiero che volge a sinistra, quasi a voler superare il risalto. Errore! La traccia non porta a nulla; per cui ritorniamo sui nostri passi ad esplorare il risalto su cui individuiamo sbiaditi segni. Ritrovato il percorso, ometti e segni blu ora più evidenti, saliamo per sfasciumi e nevai fino a raggiungere il **colle a quota 2748m** da cui si stacca la cresta NW.

## Il “passaggio chiave”

Da qui **tagliamo a W** in salita e per neve, fino a ritrovare la traccia che ora piega a N e sale fino all’attacco di una specie di **camino** che rappresenterebbe la parte più difficile del percorso e dichiarato con difficoltà di II° grado. Il camino risulta più facile del previsto, sia per la brevità che per i numerosi appoggi. Lo superiamo agilmente portandoci ad una specie di **terrazzo a quota 2898m.**

<figure>
    <img src="https://farm2.staticflickr.com/1788/28586298527_83b7d45cdf_c.jpg" alt="Piz Terri, il camino di accesso alla cresta" /> 
    <figcaption>Il facile camino per raggiungere la cresta</figcaption>
</figure>


La cima sembra vicina, ma è un inganno! La traccia sale costeggiando sotto la cresta il **ripido versante S** su sfasciumi abbastanza stabili, costituiti da scaglie di roccia nerastra, che risulteranno ottimi in discesa. La croce di vetta è ora evidente ma non ci si arriva mai! Quattro ore di salita e finalmente tocchiamo la vetta del **Piz Terri** a 3149m.

## Dalla vetta

Giornata freddina con **nuvole** che coprono però le cime attorno precludendoci in parte il panorama. Riusciamo solo ad individuare a W il **Basodino** con il suo bianco ghiacciaio, il vicino **Piz Medel** ed il più lontano **Campo Tencia**. nostre prossime mete.

**Uscita molto appagante** per la varietà dei paesaggi, la facilità di accesso e la fatica contenuta: ovvero le solite nove ore comprese le soste. Da provare i **formaggi e lo yogurt** all’Alpe Garzott. Purtroppo questa volta non avevamo dietro i franchi. In compenso ci godiamo una bella birretta lasciata in fresco in un torrente alla partenza. Non abbiamo usato ramponi e piccozza, ma a inizio stagione sono sicuramente utili.