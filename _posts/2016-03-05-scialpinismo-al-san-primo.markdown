---
layout: post
title: "Scialpinismo al San Primo"
date: 2016-03-05
description: "Scialpinismo al San Primo con partenza dagli impianti e proseguimento lungo la cresta"
categories: scialpinismo
tags: prealpi neve scialpinismo
caption: "Bufera sulla cresta del San Primo"
flickr: 72157663152355604
map: 45.915326,9.210242
---

Oggi è prevista una **perturbazione molto intensa** con neve a quote collinari. L'idea è quella di fare qualche discesa in neve fresca lungo le piste del **San Primo,** magari arrivando anche in vetta. Arrivo al parcheggio dello skilift sotto una fitta nevicata, ci sono già 20cm freschi. Attacco le pelli e inizio a risalire i ripidi pendii in direzione dell'Alpe Terrabiotta. Opto per la salita lungo la “via normale”, ovvero lungo il **costolone di sinistra** incrociando le piste delle mountain bike. 

Siamo solo io e Giorgio, un ciaspolatore che mi accompagnerà fino in vetta. Arrivati al colle veniamo investiti da **violente raffiche,** un marchio di fabbrica di questo luogo. La cresta è spazzata da un vento furioso, che forma delle bellissime **cornici** sul lato nord. In vetta ovviamente non c'è nessuno, il tempo di bere un thè, togliere le pelli e poi rientro immediato, impossibile sostare qui!

Giorgio scende al Rifugio Martina, io decido di ripercorrere la via di salita, questa volta lungo il sentiero a mezzacosta. **Scelta sbagliatissima:** la neve ha creato degli **accumuli da vento** spaventosi e riesco a fare solo pochi metri sciando. Il resto è una **grande ravanata** con diversi togli e metti, impossibile rimettere le pelli. Finalmente riguadagno il colle e inizio la discesa vera e propria. **Neve spettacolare,** anche se un pò pesante. I pendii sono tutti per me, discesa breve ma intensa! Ora i cm al piazzale sono 40, non mi resta che tornare a casa, non prima di una **bella polenta** allo Chalet Gabriele.