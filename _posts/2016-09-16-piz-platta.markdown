---
layout: post
title: "Piz Platta"
date: 2016-09-16
description: "Relazione della salita al Piz Platta per la via normale dalla località Cresta in Val Ferrera"
categories: alpinismo
tags: rheinwald svizzera
caption: "Rientro da Bandseen"
flickr: 72157673619852982
gps: true
map: 46.486924,9.561716
---

Un'altra cima che avevo nel mirino. L'avevo vista per la prima volta dalla vetta del Galleggione, isolata e **lontana dallo spartiacque,** spiccava tra tutte le altre vette della zona. La strada per arrivare alla partenza dell'itinerario è lunga. La più breve passa dal tunnel del **San Bernardino,** percorre un tratto della **Rheinwald** e infine risale la Val Ferrera, il tutto in due ore e mezza circa. Lasciamo la macchina in località **Cresta** e ci incamminiamo lungo l'evidente sentiero.

Dopo un primo strappo, ci addentriamo in una valle al cospetto della **parete calcarea dell'Inner Wissberg.** Arriviamo al bivio di Buel dove lasciamo i due sentieri diretti a **Talifurgga** e al laghetto **Bandseen** e iniziamo a risalire il ripido versante SW in totale assenza di segnalazioni. Dopo questo primo strappo arriviamo ad un'ampia conca detritica dove appaiono dei radi ometti.

A questo punto c'è da affrontare un ripido **conoide detritico** (quello di destra guardando lo sperone roccioso). Per fortuna la gelata notturna ha cementificato un pò il tutto, altrimenti sarebbe stata dura. Successivamente, con un breve traverso, arriviamo **alla base dell'ultimo strappo** che conduce in cresta. Anche qui un bel canalone detritico, stavolta molto instabile e quindi più faticoso, anzi direi *"delirante"*.

In prossimità di una strozzatura del canale, **alcuni ometti** ci portano sulla sinistra per affrontare un breve ma esposto traverso. Niente di difficile, ma butta un pò in fuori e un errore non avrebbe margini di recupero. Dopodichè una **cengia** permette di superare sulla destra una parete verticale e di arrivare all'ultimo tratto di arrampicata. Passaggi di **secondo grado** al massimo, ma sempre esposti e su roccia spesso non buona, da fare con molta attenzione.

Guadagniamo **la cresta** dalla quale è visibile la nostra meta. Le relazioni consigliano di portarsi all'imbocco del **canale sud** e risalirlo fino in cima. Detto fatto, imbocchiamo il famoso canale, che risulta essere il peggiore dei tre: un detrito unico, si muove tutto, peggio del Canalone dei Camosci sul Campelli. Mio papà ne ha abbastanza e decide di scendere. Io provo ad andare in vetta.

Affronto una **facile peretina** tagliando verso destra e quindi per massi sempre instabili guadagno la cupola sommitale. Panorama grandioso, la posizione decentrata di questa montagna lo rende sicuramente il più bello della zona. In vetta trovo un **gruppo di Chiavenna** che mi consiglia di scendere dalla **cresta ovest.** Da sotto sembrava quasi inaccessibile ma, grazie a delle cenge mai troppo esposte, il percorso risulta **molto più agevole** rispetto al canale.

Recupero mio papà, torniamo in cresta e iniziamo la discesa. Scendere senza corda da dove siamo saliti sarebbe troppo pericoloso, meglio scegliere il **giro largo** che conduce al laghetto di Bandseen. Rimaniamo sul filo di cresta per evitare quello che rimane del **ghiacciaio,** perdendo quota solo all'ultimo per aggirare il torrione finale. Da qui, sempre per terreno detritico, scendiamo fino al laghetto, seguendo le numerose indicazioni e quindi rientriamo alla macchina.

Itinerario non eccezionale ma la vetta merita. A mio avviso **conviene salire dal percorso lungo:** la parete più diretta è faticosa e a tratti esposta, sicuramente non escursionistica, richiede **molta attenzione** e non ne vale la pena. Per salire in vetta è meglio affrontare la **cresta ovest,** portandosi al colletto che divide il **Talihorn** dal Platta e seguire gli ometti fino in vetta.

