---
title: "Piz de la Margna"
date: 2017-08-16
description: "Relazione della salita al Piz de la Margna in Engadina dalla località Creista e la Val Fedoz"
categories: escursionismo
tags: engadina svizzera
caption: "Eriofori in Val Fedoz"
flickr: 72157685283744403
map: 46.382020,9.730063
gps: true
---

Una delle poche cime *"famose"* dell'Engadina che mi mancavano, rimandata per maltempo ben due volte. Anche oggi prova a giocarmi uno scherzetto: la perturbazione che doveva scivolare rapidamente verso sud ha deciso di sostare qualche ora di più sopra le nostre teste.

## La partenza

Arriviamo al Maloja sotto la pioggia, all'inizio del **Lej da Segl** prendiamo la stradina sulla destra fino a un ampio parcheggio in località Creista. Rimaniamo in macchina in attesa che la pioggia cessi. Per fortuna dopo mezzora smette e siamo pronti per partire. Seguiamo la strada vietata al transito degli autoveicoli costeggiando il lago fino alla località Plan Brüsciabräga, dove inizia a salire verso la **Val Fedoz** e alpeggio "Ca d’Starnam".

## La salita verso la vetta

Dietro l'alpeggio il cartello azzurro "Piz de la Margna" ci indica la via. Saliamo a mezzacosta tra i cespugli fino a raggiungere una piccola baita. Purtroppo riprende a piovere ma teniamo duro, le webcam del Ticino non mentono, bel tempo in arrivo.

Eccoci all'ampia **conca detritica** ai piedi della parete est del Piz de la Margna. Qui conviene abbandonare il ripido pendio detritico sulla destra e seguire la traccia di sentiero più bassa che corre lungo la morena in direzione E. La traccia piega poi verso sinistra per rimontare **l'evidente cresta** che guadagniamo con molti zigzag.

Da qui il panorama si apre magnificamente verso l'Engadina, il tempo è migliorato e il morale sale alle stelle. Saliamo lungo la cresta NE fino a un evidente **intaglio** che permette di aggirare la parete spostandosi sul versante nord. Con neve qui servono certamente ramponi e piccozza, oggi è tutto pulito e semplice, anche se leggermente esposto.

L'ultimo tratto verso la cima è facile, molti ometti indicano la via, impossibile perdersi. Eccoci sulla vetta dove ci accoglie un grande ometto di pietre. La visuale si apre verso Ovest sul Disgrazia, il gruppo del Badile e la Val Bregaglia.

## È ora di scendere

In discesa percorriamo lo stesso itinerario della salita, come al solito sembra sempre più lunga dell'andata. Cima escursionistica **estremamente consigliata.** L'ideale è affrontarla alla fine dell'estate o a inizio autunno quando non c'è più neve dopo l'intaglio.








