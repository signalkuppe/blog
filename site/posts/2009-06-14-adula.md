---
title: "Adula 3402m"
date: 2009-06-14
description: "Salita all’Adula per la via normale dalla Capanna Adula UTOE e Ghiacciaio della Bresciana"
categories: alpinismo
tags: adula ticino svizzera
caption: "Adula, Ghiacciaio della Bresciana"
flickr: 72157620246801574
map: 46.493755,9.040256
---


Stavolta ce l’abbiamo fatta dopo il tentativo fallito dell’autunno scorso. Ripartiamo da Seregno alla volta della **diga del Luzzone**: uno dei passaggi più delicati è proprio il passaggio in macchina delle due gallerie. Sono talmente strette da mettere costantemente a rischio le fiancate della macchina. 

Inoltre quando siamo passati noi, non funzionavano neanche i semafori! Se avessimo incrociato un’altra macchina nella prima galleria l’incastro sarebbe stato fatale! Come al solito percorriamo l’interminabile **Val Carassino** fino all’ultimo strappetto che conduce alla **Capanna Adula UTOE**, ancora incustodita ma sempre accogliente.

Un bel **brodino della Knorr** e subito a letto! I morbidi piumoni della capanna garantiscono dormite eccezionali. Sveglia alle 4:15 e partenza con le prime luci dell’alba. Appena usciti dal rifugio suguiamo un costone roccioso fino ad arrivare alla base della morena. La risaliamo per tutta la sua lunghezza e affrontiamo sulla sinistra un salto roccioso di circa 60 metri.

Da qui in poi è una lunga camminata sulla neve fino alla vetta. Sopra i 3000m la copertura è notevole, sicuramente superiore ai 2 metri; decidiamo quindi di procede slegati. Il percorso sul **Ghiacciaio della Bresciana** è evidente e segue il limite della cresta rocciosa fino ad una selletta attraverso la quale si passa all’altro versante. Da qui un ripida rampa finale porta rapidamente alla vetta (3,30h - 4h dalla Capanna).

**Panorama mozzafiato** su tutto l’arco alpino, non c’era una nuvola! Il ritorno alla diga è davvero interminabile, ed è la parte più faticosa dell’intera gita. La Val Carassino è un vero calvario, anche perchè non esistono tratti all’ombra!