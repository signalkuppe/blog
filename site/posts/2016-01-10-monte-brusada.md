---
title: "Monte Brusada"
date: 2016-01-10
description: "Salita al Monte Brusada nella Costiera dei Cech dall'Alpe La Piazza per i Prati dell’O"
categories: escursionismo
tags: valtellina cech  
caption: "Mare di nubi sulla Costiera dei Cech"
flickr: 72157663555525615
gps: true
map: 46.182270,9.497366
---

La **Costiera dei Cech** mi mancava, e direi che ho scelto il giorno perfetto per andarci: un continuo “dentro e fuori” dalle nuvole ha creato degli scenari fantastici. L'escursione parte dall'**Alpe La Piazza** sopra **Cino** dove è possibile recuperare il pass per la carrozzabile. Il bar in centro è però chiuso, quindi proseguiamo confidando nella clemenza delle autorità. La strada per l'alpe si imbocca dalla parte bassa del paese (c'è una strada che passa proprio sotto la chiesa); è stretta ma agevole, con pochi tratti di sterrato.

Parcheggiamo e ci mettiamo in marcia, passando prima da una **chiesetta** e raggiungendo poi una delle tante carrozzabili che tagliano la Costiera dei Cech che, in breve, ci porta ai **Prati dell’O.** In corrispondenza di uno spiazzo abbandoniamo la strada e risaliamo uno stretto **sentiero con fondo cementato** che attraversa l'alpeggio prima in direzione nord, poi verso ovest (tornante). Una volta entrati nel bosco inzia il sentiero vero e proprio che, con molti zig-zag, guadagna la cresta e **l'Alpe Bassetta.**

Scenario mozzafiato: un **mare di nubi** ricopre la Valtellina e la Valchiavenna mentre la perturbazione in arrivo crea un secondo strato di nuvole più in alto. Pausa tè e poi via lungo la **cresta** in direzione della nostra meta, molto evidente in lontananza. Da qui in poi la traccia è debole, ci sono rari bolli, ma basta seguire fedelmente il filo di cresta (mai esposta) spostandosi di tanto in tanto a sinistra o a destra per aggirare qualche **lama rocciosa.**

Dopo qualche immancabile **sfondone** arriviamo finalmente in vetta, purtroppo nella nebbia più totale. Poco prima di scendere il cielo si apre all'improvviso, regalandoci una spettacolare immagine della **Cima di Malvedello** avvolta dalla nuvole. Un'escursione da cinque stelle, specialmente dopo una bella nevicata.