---
title: "Cima di Lemma"
date: 2018-04-21
description: "Scialpinismo alla Cima di Lemma per la Val Lunga e il Passo di Tartano"
categories: scialpinismo
tags: scialpinismo orobie tartano
caption: La cresta della Cima di Lemma
flickr: 72157692786978612
gps: true
map: 46.063260,9.709255
crop: x_600
---

La forma fisica è ai minimi storici e il fallimento della spedizione al Palon de la Mare brucia ancora. La voglia di sciare c’è, dobbiamo solo ridimensionare gli obiettivi. Optiamo per una **gita a chilometro zero,** la Cima di Lemma per la Val Lunga. La scelta è rischiosa, visto che siamo nel pieno di **un’ondata calda storica** per Aprile con massime fino a 28°C. Ma sarebbe troppo facile andare in Engadina, vogliamo sfidare la dura orobia.

## La Val Lunga

Arriviamo in macchina fino quasi alla fine della valle, la neve è scomparsa e le chiazze cominciano poco prima del ponte. Ovviamente **nessun rigelo** fino a 3000m, partiamo già con neve molle e diversi togli e metti. Non c’è nessuno, chissà come mai! Nel bosco la neve aumenta a vista d’occhio, in qualche modo guadagniamo i pendii superiori dove la neve diventa più portante. Velocemente arriviamo al **Passo di Tartano** dove facciamo una pausa viveri.

## La cresta

In una sola settimana l’alta pressione si è mangiata tutta la neve sui versanti esposti a sud. **La cresta** è quasi tutta pelata, solo la parte alta presenta neve continua. Sci in spalla, saliamo a piedi il primo tratto su *“terreno da capre”*. In presenza di neve non sarebbe stata banale da fare con gli sci; forse bisognava toglierli comunque. Rimettiamo gli sci poco prima della vetta che raggiungiamo con qualche pertichetta sul classico velluto primaverile. Ci godiamo il panorama e iniziamo a prepararci per la discesa.

## La discesa

Il **versante nord** sembra invitante, per cui decidiamo di scendere da li per evitare il rientro a piedi fino al Passo di Tartano. I primi cento metri sono uno sballo su *“firn DOCG”*. Le gioie finiscono presto lasciando spazio ai dolori. Il firn si trasforma in palude, ha inizio la **sopravvivenza.** Perchè rientrare verso il passo quando possiamo scendere direttamente dal bosco? Ha inizio il **calvario** della giornata. Ovviamente non abbiamo controllato prima la fattibilità di questo itinerario e non sappiamo quello che ci aspetta. **Ravanata** galattica, in un bosco ripido e fitto con neve ormai andata e qualche slavina superficiale. In qualche modo, dopo aver fatto amicizia con molti rami, riusciamo ad arrivare in fondo, completamente cotti. Direi che la discesa da questo versante non è consigliata! Rientriamo a casa stanchi ma comunque soddisfatti, **le Orobie regalano sempre emozioni** in un modo o nell’altro.

