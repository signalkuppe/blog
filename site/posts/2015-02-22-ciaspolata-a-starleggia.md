---
title:  "Ciaspolata a Starleggia"
date:   2015-02-22
description: "ciaspolata con partenza da Campodolcino e arrivo a San Sisto passando per Starleggia"
categories: escursionismo
tags: ciaspole neve spluga valchiavenna
caption: "Starleggia"
flickr: 72157651063543601
gps: true
map: 46.414302,9.330768
---

Per il giorno del mio compleanno decido di riprovare la **ciaspolata a Starleggia** visto che l'anno scorso ci eravamo dovuti fermare a Splughetta per via della troppa neve. Lasciata la macchina a **Campodolcino** ci incamminiamo verso l'inizio della strada che percorreremo per intero fino a raggiungere la piana di San Sisto. Incontriamo due scialpinisti che hanno subito rinunciato per via della troppa neve. In quel momento realizziamo che la giornata sarà molto lunga: la strada è immacolata, bisogna **batter traccia** per tutto il percorso! 

Ci alterniamo al comando dandoci il cambio ogni 30 minuti circa. La strategia ha successo e in breve raggiungiamo in completa solitudine **Splughetta** dove ci fermiamo per mettere qualcosa sotto i denti. Dopo Splughetta la strada guadagna quota con due lunghi traversi, l'ultimo dei quali è **potenzialmente a rischio slavine**. Con passo deciso superiamo quest'ultimo tratto e arriviamo a **Starleggia**. È un paesino incantevole, soprattutto in inverno dove le abbandanti nevicate, tipiche della zona, sommergono la caratteristica chiesetta.

Riprendiamo la marcia affrontando a turno gli ultimi tornanti nel bosco e arriviamo alla piana. Purtroppo in lontananza sentiamo il rumore di una **motoslitta** in avvicinamento. È il preludio ad un'invasione che si verificherà da qui a breve. Scoraggiati proseguiamo fino a San Sisto per fotografare i tetti di Starleggia dall'alto. Durante la discesa purtroppo orde di motoslitte **spazzano via la quiete** e la bellezza di questi luoghi incantati, un film purtroppo già visto in Valchiavenna.

Si tratta di una **ciaspolata** fantastica ma **molto lunga** (24km complessivi tra andata e ritorno) che può diventare estremamente faticosa se, come nel nostro caso, bisogna battere tutta la traccia.