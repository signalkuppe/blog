---
title: "Canalone Caimi"
date: 2018-01-21
description: "Relazione della salita al Canalone Caimi in Grignetta con partenza dai Piani dei Resinelli"
categories: alpinismo
tags: valsassina grigna
caption: "Alba ai Resinelli"
flickr: 72157690921651241
map: 45.916209,9.392883
crop: g_center
---

Mio papà mi propone di fare il **Caimi,** un canale facile, perfetto per riprendere confidenza con i ramponi. Partiamo presto per evitare la *“mandria”* diretta ai Piani di Bobbio. 

Al termine della galleria ci attende una piacevole sorpresa: **20cm di neve fresca** caduti nella notte per uno sfondamento da nord. La perturbazione era stata prevista, ma di solito da nord sulle Grigne arriva poco o nulla. 
Lasciamo la macchina al parcheggio e iniziamo a salire lungo la stradina che sale al Rifugio Porta. 

## Il fascino del 35mm
Assistiamo a **un’alba magnifica,** la luce filtrata dalle nubi alte è semplicemente perfetta. Ho con me la mia nuova **Fuji X100F,** ottica fissa da 35mm equivalenti. Potrebbe essere una limitazione invece è una liberazione: non avendo lo zoom sono costretto a ragionare molto di più sulla composizione.

L’esperienza di scatto è decisamente superiore, ti fa tornare la passione per la fotografia. La consiglio a tutti quelli che si sono stufati di portare dietro un corredo ingombrante.

## Nel canale
Calziamo i ramponi e attacchiamo il canale, inizialmente con i **bastoncini** visto che le pendenze sono modeste. Da metà canale in poi la **piccozza** torna utile. La nevicata della notte poggia sul vecchio strato di neve dura, la progressione è agevole.

Seguiamo chi ci precede imboccando **l’uscita di sinistra,** leggermente più difficile di quella di destra. C’è da superare una strettoia e un masso finale abbastanza liscio, niente d’impegnativo.

Usciamo sulla **Cermenati** dove incontriamo la fila che sale in vetta. Non vale la pena proseguire, scendiamo presto per essere a casa all’ora di pranzo. Difficoltà complessiva direi F, un itinerario perfetto per avvicinarsi ai canali.
