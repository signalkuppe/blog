---
title: "Piz Camoghè"
date: 2017-01-06
description: "Salita al Piz Camoghè dalla Val Colla per il Passo Pozzaiolo e la Bocchetta di Revolte"
categories: escursionismo
tags: ticino prealpi luganesi
caption: "Sulla cresta del Camoghè"
flickr: 72157679137093046
map: 46.134799,9.064008
gps: true
---

Secondo tentativo al Camoghè andato a buon fine. Ci avevo provato l'ultimo giorno dell'anno ma sono stato respinto dalla **Piazza D'Armi.** Ebbene si, la via *"normale"* sale dall'**Alpe di Serdena** in Val d'Isone; per raggiungerla si deve percorrere una strada ad uso militare chiusa nei giorni feriali. Il 31 Dicembre ovviamente era tutto sbarrato e abbiamo fatto dietrofront.

Questa volta, per andare sul sicuro, decidiamo di salire dalla **Val Colla** che avevo già *"sondato"* durante la salita al Monte Bar. Partiamo dall'abitato di Colla seguendo le indicazioni per il Gazzirola sugli immancabili e precisi cartelli gialli svizzeri. Anche oggi in modalità *"light"* con scarpette da trail e ramponcini. Dopo qualche scalino, superiamo la chiesetta e proseguiamo lungo la carrozzabile fino **all'Alpe Pietrarossa** (possibile qualche taglio, specie all'inizio).

Da qui il sentiero *"ufficiale"* punta verso nord ovest per raggiungere la cresta: in realtà è possibile tagliare e salire direttamente verso NE dalla fine della carrozzabile (tracce di sentiero). Arriviamo al **Passo Pozzaiolo** dove ci accolgono raffiche di vento gelido provenienti da nord. Dopo il festival dell'alta pressione è iniziato quello delle **irruzioni da NE** che da noi portano solo vento e freddo, mentre sotterano di neve l'Italia centrale.

Dal passo, affrontiamo un **lungo traverso** esposto a nord verso la **Bocchetta di Revolte.** Questo tratto è da affrontare con attenzione specie se, come nel nostro caso, ha appena nevicato. Alla bocchetta riassaporiamo il sole, ci voleva! Il tratto finale lungo la **cresta SE** è tracciato benissimo, una goduria. Arriviamo alla sella prima dell'anticima. Mettiamo i ramponcini per affrontare l'ultimo tratto esposto a nord, dove troviamo neve compatta. Superiamo la cappelletta e dopo poco siamo in vetta.

Mi avevano detto che era il **panorama più bello della zona,** ed effettivamente è vero. Scendiamo subito, fa freddissimo. Rientriamo lungo lo stesso itinerario di salita, osservando l'esteso incendio in corso sul Monte Due Mani.



