---
title: "Chuebodenhorn"
date: 2015-10-24
description: "Relazione della salita al Chuebodenhorn in Val Bedretto con partenza dalla località All'Acqua."
categories: escursionismo
tags: bedretto svizzera  
caption: "Verso il Gerenpass"
flickr: 72157660603942696
gps: true
map: 46.508073,8.453025
---

Fa caldo, c'è ancora la possibilità di fare una salita over 3000. Scegliamo il **Chuebodenhorn,** una cima che avevo puntato già da diverso tempo ma che, per un motivo o per l'altro, non ero mai riuscito a salire. Partiamo dalla località **All'Acqua** sulla strada per il **Passo della Novena** seguendo un bellissimo e comodo sentiero che in breve ci porta alla **Capanna Piansecco.**

Dopo la Capanna prendiamo il sentiero che sulla sinistra scende leggermente verso una radura ma, non appena riusciamo a scorgere la traccia poco più in alto, torniamo sui nostri passi. Dalla Capanna quindi prendiamo per un breve tratto il sentiero che sale verso nord e, dopo pochi metri, una **debole traccia a sinistra** che porta alla base del primo risalto. Qui la salita aumenta notevolmente di pendenza e in breve tempo ci permette di raggiungere una **capanna militare** dove ci fermiamo per mangiare qualcosa.

Ripartiamo affrontando una **pietraia** costituita da blocchi enormi: la neve nasconde delle insidiose voragini, procediamo con calma per evitare una rovinosa caduta! Superato questo tratto si inizia a risalire per terricio e detriti il pendio che porta al **Gerenpass.** Quando crediamo di essere arrivati al passo notiamo che in realtà manca ancora un traverso in leggera salita: un classico di queste situazioni, i passi sono sempre dopo il primo orizzonte.

Al passo ammiriamo il grandioso spettacolo del **Chuebodenglatcher** con il suo **lago a mezzaluna** e il Finsteraarhorn sullo sfondo. Breve sosta e poi su per la cresta NE. La cresta è larghissima e priva di ogni difficoltà: la neve fresca caduta di recente però ci fa avanzare lentamente tra le pietraie. Dopo **sei ore di dura lotta** tocchiamo i 3070m della panoramicissima vetta. La discesa non è meno straziante della salita, anche se per fortuna più rapida. 

Al rientro il tramonto ci regala bellissimi **scorci autunnali sulla Val Bedretto.** La salita merita 10 per i panorami e un bel 4 per l'itinerario che, dal bivacco in poi, è un'unica grossa pietraia.