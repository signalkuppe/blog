---
title: "Piz Lagrev 3165m"
date: 2014-05-31
description: "Relazione della salita al Piz Lagrev, con partenza dallo Julierpass"
categories: alpinismo
tags: engadina svizzera 
caption: "Sulla vetta del Piz Lagrev"
flickr: 72157644947902946
map: 46.445881,9.723614
gps: true
---

La neve è ancora molto abbondante sulle nostre Alpi e risulta difficile trovare una cima da salire in condizioni di sicurezza. Alla fine ci indirizziamo al **Piz Lagrev** per la via normale dal versante E e sfruttiamo l'ultima giornata fredda prima dell'annunciata vampata di calore.

Siamo il quartetto del **Pizzo del Quadro**, quindi ben affiatato e motivato. Solita partenza poco dopo le 5 e con due ore di auto arriviamo al parcheggio, posto a quota 2160 circa, sulla destra della strada che sale allo **Julier Pass**.

La neve, continua e compatta, la troviamo subito dopo aver attraversato un ponticello.  Siamo attorno allo zero gradi di temperatura per cui non si sprofonda e si procede regolarmente. Saliamo nel vallone sotto le pareti del **Piz Polaschin**, facciamo una breve sosta per calzare i ramponi e poi affrontiamo la rampa che ci porta alla conca del **Lej Nair** a quota 2720 m.

Il lago è ancora completamente ghiacciato e la superficie coperta da un coltre di neve dallo spessore certamente notevole. Tutto attorno la neve ,ancora abbondante, ricopre ogni cosa e cornici impressionanti si sporgono sui versanti nord. Uno spettacolo! Preceduti da due coppie di scialpinisti svizzeri, ci inoltriamo nella conca verso SW puntando  al punto  pi˘ basso della cresta fra le quote 3085 e 3109. Quest'ultima costituisce la meta scialpinistica, ma noi siamo intenzionati a raggiungere la vetta posta oltre.

La salita diventa ripida appena sotto la cresta e ci costringe ad un traversino, delicato, verso destra, prima di arrivare alla sella.  Qui lasciamo la compagnia degli scialpinisti  e con la picozza in mano percorriamo la cresta in direzione SW verso la nostra meta. La cresta  non è difficile ma stiamo attenti a procedere  ben aldisotto delle impressionanti cornici  che orlano la parete del versante NW. Sinistre crepe disegnano il manto nevoso, segno evidente del cedimento delle cornici e foriere di imminenti crolli.

Ultimi metri su per la cupola che ci porta alla cima da cui sporge, per pochi centimetri,  il palo di vetta del **Piz Lagrev** 3165 m. Giornata veramente splendida, con sole e sparse velature. Panorama a 360 gradi dall'**Ortles**, alla **Biancograt del Bernina**, le pareti N del **Disgrazia**, del **Cengalo** e la famosa **parete NE del Badile**. Chiudono a E le cime della **Valle Spluga**, la **Adula**, il **Monte Rosa** e d i 4000 del Vallese.

Discesa fatta con attenzione fin oltre il traversino e poi lunghissime scivolate fino all'auto. Sosta per una birra ed un pezzo di pizza dal **Moreschi**. Cosa volere di più!



