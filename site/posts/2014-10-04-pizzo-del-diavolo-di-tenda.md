---
title:  "Pizzo del Diavolo di Tenda"
date:   2014-10-04
description: "Relazione della salita al Pizzo del Diavolo di Tenda per la via normale dal Rifugio Calvi"
categories: alpinismo
tags: orobie
caption: "Sulla cresta finale del Diavolo di Tenda"
flickr: 72157648204132999
map: 46.046035,9.908043
gps: true
---


Le giornate si stanno accorciando e non è più tempo di lunghe camminate. Le cime delle **Alpi Orobie** sono quindi la meta ideale. La salita al **Monte Aga** dell'anno scorso mi avevamesso a contatto con gli ambienti del'alta **Val Brembana** e l'esperienza di mio padre al Pizzo, mi ha convinto a prenotare il taxi che dal parcheggio di **Carona località Pagliari** porta sotto il **Rifugio Calvi**. Eticamente non è il massimo, ma la camminare in mezzo alle jeep non ne vale proprio la pena! Quindi si parte per il **Pizzo del Diavolo di Tenda**. Arrivati alle 6.45 al parcheggio, pagati i 2 Euro del gratta e sosta, partiamo con il taxi, io lo Stefano e mio padre ed altri tre, alle 7,15 ed in mezz'ora siamo alla **Baita della Costa della Mersa** sotto la diga del **Lago Fregabolgia** a quota 1896 m. Ci siamo risparmiati così gli otto chilometri della strada e due ore di cammino, oltre ad avere goduto della piacevole compagnia del nostro autista  esperto conoscitore della zona. Il tutto per 10 Euro a testa.

Ora si cammina prendendo il sentiero 210 per il **Rifugio Calvi** e poi per il 225 che, dopo aver costeggiato brevemente il **Lago Rotondo** porta  verso il **Rifugio Baroni o Brunone**.  Il tempo non è dei migliori ma contiamo sulle previsioni che danno nubi e foschie in sollevamento verso metà mattina. Dopo la balza delle cascate del **fiume Brembo** arriviamo alla piana sovrastata dalla nostra meta. Qui individuiamo un sasso in mezzo all'erba con la scritta e la freccia per il Pizzo del Diavolo e ci dirigiamo, individuando a fatica nella foschia, un grosso ometto che segna l'inizio della salita alla **Bocchetta di Podavit**. Il sentiero si perde in tracce non sempre evidenti, ma si rimane comunque guidati da bolli e triangoli bianchi e rossi. Per sfasciumi e blocchi arriviamo alla **Bocchetta di Podavit a quota 2624 m**. Qui breve sosta per un spuntino e calzato il casco cominciamo a salire la cresta W che ci porterà in vetta.

Seguiamo una labile traccia contrassegnata da bolli e triangoli bianchi e rossi, e rimanendo sempre sotto il filo di cresta sul versante S. Bisogna stare molto attenti a non perdere il percorso per non andare a prendere passaggi più difficili e rognosi  per la **pessima qualità della roccia**. Sono le Orobie! La salita avviene su pasaggi massimo di II grado, ma l'attenzione è comunque massima per gli appigli non sempre fissi ed il pericolo di smuovere sassi su chi ci sta seguendo. A quota 2750 circa troviamo le prime tracce di neve fresca caduta nella notte. Niente di preoccupante,  dobbiamo solo prestare maggiore attenzione. Ultimi metri con qualche affaccio sulla parete N e poi in vetta del **Pizzo del Diavolo di Tenda 2914 m**, dove ci accoglie un bel panorama di nebbie, nubi, foschie e solo qualche sprazzo di azzurro sopra le nostre teste.

Con cautela ed avendo calzato i ramponcini sopra le scarpette, più per una maggiore tenuta sugli sfasciumi e sul ghiaetto che per la neve, ripercorriamo il percorso di salita. Sosta per un pensiero di fronte alla lapide che ricorda il nostro socio del **CAI di Seregno** **Renzo Cabiati** qui caduto nell'inverno del '74 e poi deviazione per il sentiero 248 fino al **Rifugio Longo** e da qui a **Pagliari**. Salita non entusiasmante per via delle condizioni meteo e la qualità del percorso. Su Vie Normali è riportata F con il solo uso degli scarponi, non vi fidate è un PD- e portatevi il casco e nel caso anche i ramponi: nel nostro caso l'accoppiata scarpette da trail più ramponcini in gomma si è rivelata, come spesso accade, la soluzione migliore!

















