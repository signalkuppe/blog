---
title: "Finsteraarhorn"
date: 2016-08-08
description: "Relazione della salita al Finsteraarhorn per la via normale dalla Finsteraarhornhütte"
categories: alpinismo
tags: orbaerland svizzera
caption: "Sulla cresta del Finsteraarhron"
flickr: 72157672257346795
map: 46.537387,8.126100
---

Una vetta grandiosa, la più alta dell'Oberland Bernese. Era da tanto che volevo salirla e finalmente tutto si è incastrato alla perfezione. Partiamo presto per prendere la prima funivia da **Fiesch** nella valle del Rodano. Dalla stazione intermedia di **Kuhboden** ci dirigiamo verso il tunnel che permette di evitare una faticosa risalita e conduce direttamente al laghetto glaciale del **Marjelensee**. Da qui in breve mettiamo piede sul maestoso **Grosser Aletschgletscher.**

Facciamo fatica e trovare la via migliore tra i seracchi iniziali. Puntiamo **verso il centro** ma ci accorgiamo subito di non aver scelto la soluzione migliore. In qualche modo raggiungiamo la lingua detritica centrale e la seguiamo fedelmente fino all'ampia distesa glaciale del **Konkordiaplatz.** Questo tratto sembra non finire mai! Poco prima della bastionata rocciosa su cui sorge la **Konkordiahütte** ci riportiamo sul lato destro del ghiacciaio. Superiamo *"L'angolo"* stando sempre sui detriti per evitare una zona crepacciata al centro. Con il senno di poi, conveniva tenersi inizialmente sulla destra (salendo) per poi spostarsi al centro e camminare sulla lingua detritica fino al Konkordiaplatz.

Dopo una breve pausa attacchiamo il **Gruneggfirn.** Il ghiacciaio è in forte ritirata, non abbiamo visto neanche un crepaccio. La salita al **Grünhornlücke** è stata estenuante: neve molle e sole già alto che martellava le nostre teste. Finalmente arriviamo al passo e ammiriamo per la prima volta il **Finsteraarhorn** con la Finsteraarhornhütte. Il rifugio è ancora lontanissimo! 

Scendiamo in direzione del **Fieschergletscher,** questa volta facendo attenzione ai **numerosi crepacci.** Qui il ghiacciaio è veramente insidioso, sia io che Stefano mettiamo il piede in due buchi nascosti. Dopo diverse ed estenuanti deviazioni per evitare i numerosi crepacci, arriviamo ai piedi della bestionata rocciosa sui cui sorge il rifugio, che raggiungiamo con un breve tratto attrezzato.

Ci abbiamo messo **10 ore** dall'arrivo della funivia, siamo completamente cotti. Il rifugio è molto accogliente, i gestori cortesi. Cena **tipicamente svizzera** con brodino di primo, intermezzo di insalata condita con una strana salsa, polpetta di carne con purè e budino per dessert. Andiamo letto, sveglia puntata alle 3:30. Facciamo colazione, riempiamo il termos e siamo pronti per partire alla volta della vetta. Saliamo con le frontali lungo una **traccia di sentiero** ben segnalata (bolli e ometti) fino all'attacco del primo ghiacciaio. Anche qui **numerosi crepacci** ci costringono e diverse deviazioni per trovare la via (siamo i primi). Superato un ultimo grosso buco, arriviamo per detriti alla **Fruhstuckplatz,** una sella lungo la cresta SW del Finsteraarhorn, da dove è visibile la parte terminale del percorso.

Il secondo ghiacciaio inizia con un breve traverso, da fare con attenzione visto che presenta alcuni **tratti ghiacciati** e sopra e sotto incombono due seraccate. Successivamente risaliamo direttamente la pala nevosa (35°), verso la fine bisogna fare attenzione, anche qui, ad altri crepacci. Questo tratto è particolarmente duro! Siamo alla **Hugisattel**, una sella posta tra il Finsteraarhron e l'anticima nord: panorama grandioso verso il baratro del versante NE e la **cresta** che dovremo affrontare. La cresta è molto divertente, ottima roccia con **diversi spuntoni** su cui fare sicura. Noi l'abbiamo fatta in conserva con i ramponi ai piedi visto che si alternano diversi tratti innevati. Difficoltà mai superiori al **secondo grado,** poco prima della vetta il pessaggio più difficile. E' lunga: noi ci abbiamo messo **due ore** procedendo in sicurezza.

**Finalmente vetta:** uno dei panorami più belli che abbia mai visto, si vede tutto! la discesa porta via lo stesso tempo della salita, quindi calcolate bene i tempi. Dalla sella invece si scende rapidamente fino al rifugio. Siamo costretti ad un cambio di programma forzato. L'idea era quella di dormire alla **Oberaarjochhütte** e uscire a **Grimsel,** ma è troppo tardi e siamo stanchi. Optiamo per una seconda notte alla Finsteraarhornhütte per poi rientrare il giorno dopo seguendo lo stesso percorso dell'andata. Al mattino il tempo inizia già a peggiorare. Troviamo **due austriaci** che intendono scendere lungo il **Fieschergletscher** fino a Fiesch. Soluzione che permette di perdere più velocemente quota, ma dovremo fidarci solo delle indicazioni del rifugista. Proviamoci!

Non scendiamo lungo la ferrata, ma seguiamo una **debole traccia** in direzione SE che taglia dapprima il versante per poi scendere sul ghiacciaio. Da qui attraversiamo in direzione sud tutto il ghiacciaio per portarci sulla sua destra. Superiamo la **prima seraccata** stando sulle rocce laterali. Raggiungiamo la **seconda seraccata.** Qui intravediamo un **bollo rosso** sulle rocce, indicazione che segna il punto in cui abbandonare il ghiacciaio. Risaliamo un pendio detritico fino al bollo. Da qui parte un sentiero segnalato con ometti. Un breve **tratto attrezzato** ci permette di superare la **terza seraccata.** Qui rimettiamo piede sul Fieschergletscher stando verso il centro e quindi spostandoci sulla sinistra per superare l'ultimo salto.

Siamo alla **fine della lingua glaciale** ma non riusciamo a capire da che parte stare rispetto al torrente. Proviamo sulla sinistra ma arriviamo ad un punto morto. Non possiamo attraversarlo, la corrente è troppo forte. Dobbiamo tornare al ghiacciaio e passare dall'altra parte. Finalmente qui rivediamo qualche ometto che ci porta ai piedi di **un'enorme scala** che porta alla **Burghütte.** Optiamo per la variante più semplice: poco più avanti due catene permettondo di superare delle **placche** e guadagnare il sentiero che porta al rifugio. Siamo tornati alla civiltà! Con un facile sentiero raggiungiamo Fiesch dopo **10 ore di cammino,** che avventura! Non dimenticherò mai la discesa lungo il Fieschergletscher, sembrava di essere in un ambiente preistorico.

Una tre giorni fantastica in **ambienti himalayani** con distanze impressionanti, abbiamo percorso circa **45km** in totale!