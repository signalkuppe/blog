---
title:  "Le Tre Cime di Lavaredo e la Via Lattea"
date:   2014-10-19
description: "Escursione fotografica per riprendere la Tre Cime di Lavaredo con dietro la via lattea, consigli e qualche informazione sulla tecnica di ripresa"
categories: escursionismo
tags: dolomiti
caption: "La via lattea dietro le Tre Cime"
flickr: 72157649138973841
map: 46.636877,12.310618
---

Una sfida fotografica che volevo prima o poi affrontare. Il momento era quello giusto, ovvero cielo sereno, luna assente e Via Lattea al massimo della sua visibilità poco dopo il tramonto. Raggiungiamo Misurina in macchina e dopo aver **pagato ben 20 euro** prendiamo la strada che conduce al **Rifugio Auronzo** dove parcheggiamo. L'idea è quella di dormire al bivacco invernale del **Rifugio Locatelli** ma, visto il probabile affollamento, decidiamo comunque di portarci dietro la tenda. Prendiamo il facile “sentiero” che aggira le Tre Cime seguendo la solita folla di turisti: alcuni di loro, vedendo i nostri zaini enormi, ci guardano con stupore.

In breve raggiungiamo la bocchetta e quindi il Rifugio. Stranamente il **bivacco invernale è vuoto** (molti hanno deciso di dormire in tenda o nelle grotte) e ne approfittiamo per sistemarci comodamente e preparare l'attrezzatura fotografica. Il locale è tenuto molto bene, i lettini sono comodissimi, le coperte non mancano e sul tavolino ci sono anche due candele. Ovviamente non poteva filare tutto liscio: ho lasciato la seconda borraccia in macchina, abbiamo poca acqua e devo recuperarne un altro litro. **L'acqua qui scarseggia**, le opzioni sono due: prenderla dai laghetti sottostanti oppure andare a prendere la neve in un nevaio incontrato lungo il sentiero.

Scelgo la seconda ipotesi e ripercorro parte del percorso fatto all'andata fino al nevaio dove riempio la pentola di neve. **Cena a base di tortellini Barilla e ragù Star**, un classico! Finita la cena usciamo rapidamente dal bivacco per scattare qualche foto al tramonto. Lo spettacolo delle Tre Cime illuminato dagli ultimi raggi di sole è emozionante. Ovviamente non siamo soli, ci sono molti altri fotografi venuti fin qui per immortalare le stelle. Ormai ci siamo, il sole è calato e le stelle cominciano e vedersi. Puntuale verso le 19:30 la **Via Lattea comincia a mostrarsi** dietro le Tre Cime. Ci sono diversi punti di ripresa possibili: uno è quello dietro la chiesetta, utile per avere in primo piano un bel soggetto, l'altro è la comoda terrazza del Rifugio Locatelli. Scattiamo da entrambe le posizioni.

Come ottica ho il mio fidato **Zuiko 12mm f2.0** (24mm equivalenti), fuoco manuale all'infinito, ISO 3200 e 30 secondi di esposizione. Siamo al limite del mosso delle stelle, ma scendendo sotto i 30 secondi la scena verrebbe sottoesposta. Merita anche uno scatto con il **Rokinon 3.5mm fisheye** che con la sua apertura consente di riprende un'ampia porzione della Via Lattea allungando anche i tempi del mosso. Purtroppo il limite di questo sistema è la resa ad alti ISO, ma i risultati sono comunque buoni! Andiamo a letto soddisfatti puntando la sveglia per **vedere l'alba**. Puntuale alle 6:45 il solo inizia a sorgere. Cambiamo il punto di ripresa per cogliere l'alba dal versante dei laghetti: siamo fortunati, sono presenti delle nuvole che si incendiano mano a mano che il sole si alza all'orizzonte! Tra l'altro siamo soli, visto che la maggior parte degli altri fotografi si è concentrata sulle Tre Cime. 

## Qualche consiglio

Informatevi per tempo sulle condizioni meteo e sulla **posizione della via lattea**. Io ho utilizzato l'app [Photopills](http://www.photopills.com "Sito di Photopills") e l'ho trovata eccezionale: ti permette di calcolare l'orario, la posizione e l'intensità della Via Lattea in qualsiasi giorno dell'anno per qualsiasi posizione, oltre a darvi orario e posizione di alba e tramonto, un must!

**Andate nei mesi autunnali** per ammirarla subito dopo il tramonto.

Può essere **utile una torcia** per illuminare la chiesetta in primo piano

**Portatevi tutta l'acqua di cui avete bisogno** se avete intenzione di bivaccare, non se ne trova nei paraggi a parte quella dei laghetti

**Portatevi la tenda**: noi siamo stati fortunati ma ci sono 6 posti letto nel locale invernale ed è probabile che non sarete soli se la serata è quella buona.