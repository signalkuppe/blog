---
title:  "Cima Della Bondasca"
date:   2015-06-06
description: "Relazione della salita con traccia gps del della Cima Della Bondasca per la via normale dal Rifugio Sciora"
categories: alpinismo
tags: bondasca svizzera ghiacciaio
caption: "Il Cengalo illuminato dalla luna"
flickr: 72157651986436113
gps: true
map: 46.287785,9.621800
---


La **Cima della Bondasca**, secondo la toponomastica svizzera, o **Pizzo del Ferro Centrale**, secondo la toponomastica italiana, è una cima bifida che poco risalta dallo spartiacque e dal sottostante bacino di accumulo del **ghiacciaio della Bondasca**. In compenso la sua ascensione si svolge in un ambiente bellissimo e severo, contornata com'è dai giganti di granito del **Badile**, con la sua mitica parete NE e lo spigolo N, del **Cengalo** e la sua parete N, e delle imponenti **Sciore**.

La salita non è difficile, ma si svolge in ambiente glaciale di tutto rispetto e richiede attenzione nell'attraversamento dei crepacci che si incontrano dopo il primo ed il secondo pianoro. Ambiente e terreno tutto da scoprire e per questo motivo vado in compagnia di mio padre, sicuro ed affidabile come sempre.

Uscita anticipata dal lavoro e su per la SS36 del Lago di Como e dello Spluga fino a Chiavenna. Qui prendiamo per San Moritz ed il Passo del Maloja. Appena dopo la dogana di Castasegna entriamo nel paese di **Bondo in Val Bregaglia** per prendere la bella strada, a pedaggio, che sale alla **località Laret** a 1368 m.

Alle 7,30 della sera ci mettiamo in cammino per Il sentiero che si addentra nella **Val Bondasca** e, lasciata a destra la deviazione per il **Rifugio Sasc Furà**, continuiamo per tornanti e gradini di legno lungo il fianco W della valle. Siamo già al cospetto delle splendide pareti di granito che hanno fatto la storia dell'alpinismo e che nulla hanno da invidiare ai colossi della **Yosemite Valley**. La salita si addolcisce poi verso quota 1900 m e con una traversata a mezzacosta ci consegna, dopo 2,30h al **Rifugio Sciora** 2120 m ed al suo bel ed accogliente locale invernale.
 
Siamo soli con il caldo tepore della stufa a legna, con dei comodi letti e caldi piumoni. Fuori la luna illumina la cresta del **Cengalo**. Non fa freddo, ma contando sul cielo sereno ed un poco di rigelo notturno confidiamo di non “ravanare” troppo l'indomani. Sveglia alle 4,00 e partenza alle 4,30 alla luce delle frontali. Purtroppo non ha rigelato e già sprofondiamo nella prima neve che calpestiamo per salire alla sommità della morena che percorriamo fin quasi alla fine. Raggiungiamo la quota 2394 m dalla quale è possibile scendere sul ghiaccaio. Qui ci prepariamo alla salita belli equipaggiati, corda lunga e molti nodi a palla.

Cominciamo così a risalire verso S il ghiacciaio tenedoci sul lato delle **Sciore**, ma a distanza di sicurezza dalle sovrastanti pareti e dai canali che scaricano con frequenza. In leggerera salita arriviamo ad un primo pianoro, ci spostiamo verso il centro del ghiacciaio e lo percorriamo facendo molta attenzione ai crepacci assai insidiosi per l'inconsistenza dei ponti. La giornata è splendida, con una leggera brezza, temperatura abbondantemente sopra lo zero ed i primi raggi del sole che illuminano le pareti e le **creste del Badile e del Cengalo**.

La salita si fa poi più ripida con pendenza attorno ai 35° e ci consente di arrivare al circo glaciale superiore preceduto anch'esso da una zona assai tribolata e con un enorme crepaccio che oltrepassiamo su un ponte di notevole spessore. Da qui puntiamo la bella cresta nevosa di NE che sale dolcemente verso la nostra meta e che ci offre un meraviglioso affaccio sugli strapiombi sulla **Valle del Mello**. 

Ultimi metri verso il colletto che separa la nostra cima dalla sua propaggine W, taglio in orizzontale sopra la crepaccia terminale, camino di puro granito di tre/quattro metri in arrampicata mordendo con le punte dei ramponi ed eccoci in vetta alla **Cima della Bondasca** a 3287 m. Vetta senza simboli, croci, ometti o segnali e tanto stretta da starci a fatica in due in piedi fra un blocco e l'altro!

Grande soddisfazione e goduria! Bella ascensione, panorama a tutto tondo sui giganti del gruppo **Masino-Bregaglia** con le pareti del versante S ed i ghiacciai del verdante N. Èla prima cima della zona che salgo, ma quello che vediamo ci spinge a stilare un elenco di quelle alla nostra portata. Quelle che vengono classificate PD, come la nostra cima, cioè quelle che è possibile salir senza eccessivi pericoli, ma con un tocco di adrenalina.

A proposito di adrenalina decidiamo di scendere per la crestina W che scende alla sella. Cordino attorno ad un bel spuntone, moschettone e faccio sicura a mio padre che scende quasi gattonando sulla placca inclinata, non difficile ma molto, molto esposta sul versate S. Depositato il padre al colletto, è lui a suo volta che mi assicura dall'alto nel breve tratto. Sacrifichiamo un cordino ed un moschettone. Futuri salitori un pensiero a questa generosa coppia di alpinisti!

Dalla selletta giù a rotta di collo per il ghiacciaio, seguendo la traccia di salita sopratutto per oltrepassare in tranquillità i crepacci incontrati in salita. Fa caldo la neve smolla di brutto e non è il caso di rischiare pericolose scorciatoie. Ultima fatica per superare i blocchi ed i massi di granito della parte terminale del ghiacciaio, incontro con il **sentiero detto il “Viale”** che collega il **Rifugio Sciora al Rifugio Sasc Forà**, ma ora chiuso causa l'incombente pericolo della **frana della parete nord del Cengalo**, ultimo traversino in piano a siamo di nuovo al **Rifugio Sciora** in meno di due ore!

Cambio di vestiario, rassettata all'invernale, paghiamo la tariffa, ma sarebbe meglio chiamarla estrosione, di 25 Euro a testa, poi giù all'auto sotto l'incombente minaccia di un temporale. Salita molto bella, facile, senza grandi difficoltà, ma da classificare *PD-* per la presenza di insidiosi crepacci. Ambiente stupendo con nulla da invidiare ad altri più rinomati ambienti. Consigliata!


