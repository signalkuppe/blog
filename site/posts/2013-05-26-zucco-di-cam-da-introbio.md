---
title:  "Zucco di Cam da Introbio"
date:   2013-05-26
description: "salita allo Zucco di Cam con partenza da Introbio e passaggio dalla Bocchetta di Foppabona"
categories: escursionismo
tags: zucco cam valsassina primavera
caption: "Dalla vetta dello Zucco di Cam"
flickr: 72157640298173775
map: 46.000844,9.485879
gps: true
---

Il **Zucco di Cam** è una montagna che si affaccia sull’amata **Valsassina**. Non particolarmente bella con i suoi fianchi erbosi e la cima arrotondata, ma ho deciso di salirla per tre ragioni: perché è lì, perché salirla da **Introbio** comporta un bel dislivello di milleseicento metri e quindi costituisce un ottimo allenamento, perchè sta facendo un maggio nevosissimo e quindi troverò neve da calpestare dai millecinquecento in su. Chi può condividere questi bislacchi motivi? Mio padre naturalmente.

Partiamo dal parcheggio posto all’ingresso di **Introbio**, davanti alla caserma dei Carabinieri, a quota 590 m e seguiamo la mulattiera con le indicazioni **Bocchetta di Foppabona**. Lasciando a sinistra le indicazioni per **Biandino** ed a destra quelle per il **Rifugio Buzzoni** 1540 m, saliamo lungo la costa e poi con traverso verso NE ci portiamo sotto la verticale della **Bocchetta di Foppabona**. Cominciamo a calpestare la neve fra bei contrasti del verde dei prati e delle prime gemme sugli alberi ed il bianco della neve. Quindi foto!

A naso, il sentiero è coperto da 20/30 cm di neve, perveniamo prima alle **Sorgenti della Norda** e poi alla **Bocchetta di Foppabona 1980 m**. Attacchiamo, si far per dire, la cresta, meglio il dosso O del Zucco e perveniamo alla cima del **Zucco di Cam 2197 m**. Tè caldo, oggi niente salamino, qualche biscotto e frutta secca, foto tutto attorno del bel panorama verso le Grigne ed il Tre Signori.

Ritorno verso la **Bocchetta di Foppabona** e da qui a N verso il **Rifugio Grassi** 1980 m passando sotto la costiera del **Zucco di Valbona 2134 m**. Non ci fermiamo al rifugio, ma proseguiamo verso la sovrastante **Bocchetta del Camisolo** 2010 m. Da qui lunghissima discesa, quasi nove kilometri, lungo la **Val Biandino** ed il **Torrente Troggia** fino al parcheggio.